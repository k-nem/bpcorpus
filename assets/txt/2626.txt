дажджавое памяло
жоўтых лісцяў намяло
я іду па шумным лісці
у знаёмае сяло

пахне восень бульбаю
кмінам і цыбуляю
перагрэтай лебядой
мутнаватаю вадой

сёння лазня паліцца
буду доўга парыцца

у сяброў былых замашкі 
дома сэрца выбаліць
кум падкінь у печ паўражкі
каб нуду ўсю выпарыць

тут у парнасці імглістай
дыскусійны тарарам
трэба меней футбалістам
трэба болей пастухам

што за ўсё смачней таранкі
ды яны у космасе
потым хвошчамся старанна
з прадзедаўскай коснасцю

толькі гэта ўсё прадмова
уверцюра шэрая
перад дзіўнай адмысловай
святочнай вячэраю

тут і з чаркай і без п’янкі
гаспадыніна краса 
халадзец і вантрабянка
паляндвіца каўбаса

агуркі крамяныя
шлапакі румяныя
паглядзіш на рыжыкі 
аж у сэрцы дрыжыкі

слава людзям
слава полю
аддаю усю хвалу
беларускаму застоллю
беларускаму сталу

дай жа бог табе радня
залатога працадня

некалі надарыцца
зноў прыйду папарыцца

