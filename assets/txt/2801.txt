шчасце былое ўяўляю
дзяўчынкаю па вясне
загарэлая кемная злая
дражніла яна мяне
памятаю год у шаснаццаць
дурны ад кахання і мук
цераз плот я глядзеў на шчасце
рамантычны цыбаты хлапчук
а шчасце гуляла ў садзе
апранутае ў паркаль
сабе і птушкам на радасць
а мне на смутак і жаль
разявіўшы рот як варона
гляджу я ў дзівосным сне
на шчасце што садам зялёным
ідзе бліжэй да мяне
уважна за мною сочыць
і соладка як салавей
просіць заплюшчыць вочы
і гладзіць па галаве
раскошы цэлыя рэкі
ў сэрца маё плывуць
моцна сціскаю павекі
чакаю нельга ўздыхнуць
а дзяўчына з вачыма блакітнымі
суседу дурному як бот
адуванчык тыцнула спрытна
ў шырокі як ступа рот

