чаканне радасней здзяйснення
і ў свята часам нудзімся
шуканні і перасяленні
мы ў вашым рытме круцімся

жыві працуй
а там глядзіш
мясцком дасць атэстацыю 
і ты да караблёў ляціш
мінаючы ўсе станцыі

бадзяешся цікавішся
і праўдаю і казкамі
музеі ватыканскія
халупы афрыканскія

падзівішся на нотрдам
і луўрам ты насыцішся
а лепш калі з людзьмі і там
на добрым слове сыдзешся

адразу робіцца прасцей
зямля з птушыным гоманам
пшаніца добрая расце
пад рымам як пад гомелем

сустрэнеш каля нільскіх вод
бусла свайго палескага
і вернешся на цеплаход
усцешаны паездкаю

пабачыў плаваюць кіты
сустрэўся з насарогамі
а людзі ўсюды як і ты
з турботамі трывогамі

на моры гул і неспакой
за хваляй хваля коціцца
убачыць родны бераг свой
табе да болю хочацца

сысці на станцыі малой
дзе гай ды неба ціхае
дзе пахне сонцам і смалой
ды птушаняты ціўкаюць

дзе глушыць колаў перастук
палеміка сарочая
дзе мальвы свецяць на вярсту
з лахматых агародчыкаў

чмялі над кветкамі басяць
гудуць над сапяжанкаю
 ну што нагойсаўся басяк
спаткаўся з парыжанкамі
праўленне
тэлефон звініць
удакладняе графікі
 адкуль
і хочацца зманіць
ды буркнеш ціха
 з афрыкі

круглеюць вочы друга
 што ж
а мне дык хоць бы выспацца
кароткатэрміновы дождж
на пыл дарожны сыплецца

