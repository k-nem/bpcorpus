прыйдзі аднойчы
            ў вечаровы час
калі плывуць дымы
            як верасы
да кургана пясчанага
            што нас
разлучыць назаўжды
прыйдзі мой сын

павер хвіліну нейкую
            што я
жывы стаю між трапяткіх бяроз
i слухаю
    у праведных баях
што ты здабыў
        што ў сэрцы ты прынёс

прыйдзі 
    як ветру жніўнага павеў
каб пада мною дыхалі палі
i колас той звінеў  не адзвінеў
што к сонцу
    на руках
        ты ўзняў спяліць

прыйдзі 
    як песня
        што табе збярог
бацькоўскі край
        і дбайна перадаў
прыйдзі 
    як рэха з тысячы дарог
дзе голас мой твае сцягі гайдаў

прыйдзі 
    як думкі вогненнай усплёск
як гром ракет што ўзлёт твой акрыляў
прыйдзі
    мая надзея і мой лёс
i лёгкай будзе
    для мяне
        зямля

