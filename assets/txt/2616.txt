зноў плявузгаюць кепска будзе
час няўстойлівы і благі
хлусяць не багі а людзі
крывадушнічаюць не багі

і мяшчанскае гэта вар’яцтва
горкім пылам вісіць над табой
паспрабуем не прытварацца
што ты зробіш
а рынемся ў бой

мы на чулых людзей багаты
злосці б трохі да чуласці той
часта гады і тарбахваты
карыстаюцца дабратой

праўда веку
зрабі нас дужымі
рабства знішчыць дапамажы
рабства жонкі і рабства мужа
рабства дачаў і аўтамашын

рабства чаркі паперкі блату
біркі званняў і крэслы чынуш
мы плацілі вялікую плату
за шчаслівы наш дзень
дык чаму ж

зза каня зза палена без гневу
удава б’е паклоны царку
сярод белага дня нейкі невук
старажытную нішчыць царкву

век наш любіць дакладнасць і мужнасць
будзь праўдзівы бо ты камуніст
вось хапуга вось хам вось двурушнік
канцылярскі арол кар’ерыст

мяне мучаць сумленне і памяць
аб загінуўшых
што ж рызыкнём
біць хлусню без чарговых кампаній
у другіх і ў сабе і з агнём

