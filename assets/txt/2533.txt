пераканаўся
што ёсць ён ёсць
закон захавання энергіі
не прападае ні радасць ні злосць
з пашкуматанымі нервамі

злыдзень
што нашых дзяцей пужаў
не страціў паршывай якасці
а мінскі гнеўны і страшны пажар 
у электрычнай яркасці

і пераможнае наша ура
грыміць і сёння на стадыёнах
і бессмяротная машкара
ўецца каля калгасных даёнак

на дыбкі ўстаю
і гляджу праз гады
знікне ўсё
і ўсё захаваецца
хопіць і радасці і бяды
чалавецтва грашыць і каецца

рэлігіі знікнуць як паразіты
ды памоліцца некаму
нехта ў роспачы
закон захавання
і кампазітары
абсмокчуць
харалы царквы
аж да костачак

на могілках быстраходных машын
чалавек уздыхне з палёгкай
а прагрэс усміхнецца
не стой не смяшы
купляй верталёт для палётаў

будзе жыццё прыгажэць і святлець
лазер заменіць ракеты патроны
а поскудзь
доўга будзе ўсё тлець
на ціхіх мяшчанскіх нейтронах

грувасткасць
электронных сістэм
паўстане ў мініяцюрным абліччы
і звышразумная эвм
майго нашчадка аблічыць

у чорную дзірку у антысвет
знікнуць і рак
і вусны здрадніц
а новыя вірусы піснуць прывет
і здрада  ля новых абранніц

заместа акул і кітоў перабітых
у акіянах паселяць
маладажонаў
і шмат мужыкоў уцячэ на арбіты
ад распрыгоненых жонак

тут круціся ці там круціся 
шчасце ад розуму
гора ад розуму
а ўсётакі лепей з любімай прайсціся
сёння
па цёплай зямлі пад бярозамі

закасцянеласць песняй прабіць
водам застойным
надаць рухомасць
пафантазіраваць перарабіць
і пераліцца ў новыя формы

а той хто глядзіць штодня на свой пуп
і нюхае плёткі як я пралескі
выб’ецца ў ствол у цыбульны пук
і жоўцю сам на сябе пральецца

