туман плыве з нізіны сівы
над нівай голай і пустой
глядзіце заяц варыць піва
жартуюць людзі між сабой
а я відушчым бачу зрокам
як ён прысеў каля агню
трыгубы шэры касавокі
і піва варыць з ячмяню
яліна іскрамі страляе
а ён прыладзіў кацялок
і трэскай варыва мяшае
каштуе сплёўвае набок
і піва заяц зварыць густа
а на закуску  бурачок
трава заечая капуста
галін асінавых пучок
з зайчыхай вып’юць па маленькай
і дзеткам трошкі паднясуць
пужлівым галаском таненькім
цвіцела морква завядуць
пабачыш  не гані з абсады
дай хоць на гэты дзень спакой
павінна ж быць і ў зайца радасць
перад халоднаю зімой

