на паўстанках засыпаных лісцем бярозавым
дзе з пагардай цягнік двойчы ў дзень праляціць
ў простай хаце пускаючы горкія слёзы
у калысцы будучы колас ляжыць
там дзе хрыпла рыкаюць днём спякотным каровы
там дзе ў прысаку хлопчыкі бульбу пякуць
дваццаць першага веку галапузы бетховен
бацькаў кубак шпурляе каб звон пачуць
а ў вёсцы глухой на траўцы зялёнай
на задворках сядзібы ля самай ракі
адсцябаны шаляпін басам шалёным
лямантуе зпад матчынай жорсткай рукі
о як трэба шукаць на шляхах чалавека
як любіць берагчы не крыўдзіць яго
каб пабачыць славу наступнага века
ў сэрцы сціплага сына суседа свайго

