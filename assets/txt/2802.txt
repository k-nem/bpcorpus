сон розуму пачвар раджае
і панствуюць яны над ім
паветра крыкам запаўняюць
вішчаць і кідаюцца ў дым
і вар’яцее мозг ад плачу
на самай праведнай з планет
чуць не магу ўглядаю бачу
і мацаю каравы свет
што з ім які смяшлівы д’ябал
зямлёй гуляе як мячом
чаму аднога ўладай вабіць
чаму другога б’е мячом
у ведзьмы на грудзях звісае
дух цемры злосны і тупы
свет забівае і ўмірае
хто не асёл  той нетапыр
і хто паверыць нават з кроўных
што цяжка мне ўзнёсласць мар
дзіцячую сваю любоўнасць
хаваць за жорсткасць і кашмар
іначай нельга бо адразу
раздражніш лютую змяю
іначай схопяць і абразяць
і граззю ў душу наплююць
у царстве смерці і трывогі
ёсць для мяне адзін маяк
што асвятляе мне дарогі
іспанія зямля мая
ахутаная ў санбеніта
з дурацкім вострым каўпаком
равучым полымем абвіта
ў турме задушана шнурком
вайна
забілі маці ў полі
нясуць а захад дагарэў
дзіцёнак сіры бедны кволы
ідзе за ёй і вочы трэ
не бачылі бы лепей вочы
вось гэта
новай смерці цень
маленькую фігурку ноччу
кранаючую як прамень
хто высушыць дзіцяці слёзы
хто ён загублены ў хмызах
язміну кветка на марозе
на веях мёртвага сляза
матуля бедная
як гэта вытрымаць
якая мужнасць
суцэльны крык ірвецца з горла
крык фарбы крык іглы ў турме
і ўрэшце ісціна памёрла
памёрла пад вясёлы смех
глухім жыву і паміраю
глухім крычу пад градам куль
глухім бо слухаць не жадаю
хлусню што панствуе паўсюль
пакуль пад гукі новай песні
харалу што залье палі
святая праўда не ўваскрэсне
ўсё ж уваскрэсне на зямлі
                                  
тады  пачую

