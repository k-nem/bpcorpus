дайце галінку дайце павесіцца
гэтай русалцы гэтай дзяўчыне
вы яе гналі вы яе мучылі
дайце ж хоць сцежку беднай к галіне

дайце як следна з ветрам нацешыцца
вольна прывольна ў тайнай мясціне
стуль каб ёй болей не надакучылі
скочыць з галіны скрыецца ў ціне

ў ціне як бледны месяц засвеціцца
будзе русалка плаваць круціцца
к ёй вадзянік там збліжыцца сватацца
выйдзе і сядзе з ёй над крыніцай

і лесавік к ім выпаўзе братацца
з пушчы махнатай сам весь кудлаты
шлюб неразлучны дасць ім малодзенькім
зграе вяселле вецер крылаты

пойдзе гульня у іх мёдам салодзенькім
развесяляцца чары завесяць
вецер лясун русалка з вадзянікам
пушча крыніца ночка і месяц

казку аставяць дзіўную згнаннікам
страх баязлівым кожны з іх кіне
сум маўчалівы там раскудзесіцца
песню аб гэтай зложыць мясціне

дайце ж галінку дайце павесіцца
гэтай русалцы гэтай дзяўчыне

