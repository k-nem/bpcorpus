у пошуках за любай і адзінай
спазнаўшы круг апошні мы прыйшлі
туды дзе льдзіны адлівалі сінім
у нетры той нязведанай зямлі
дзе нават пекла ўлада асяклася
дзе павуціння д’яблы не плялі
на душы самых горшых тых што гасяць
у чалавеках праўду і любоў
на душы дзе кублом гадзюк сплялася

атрута вераломства злосць звяроў
узнагарылася бы поруч з ёю
і там пабачыў я бяздонны роў

бязмежнаю варонкаю крутою
зрываўся ён ля самых нашых ног
у нетры зла і гэтаю сцязёю

сам божы сын  і той прайсці б не змог
схіл абрываўся стромы і смярдзючы
схіл зла і слёз адчаю і трывог

пакут і безнадзейнасці пякучай
і нехта там варочаўся на дне
дарэмна поўз на ледзяныя кручы

і ўніз зрываўся грузны як свінец
ў бяссільнай злосці ў ярасці пакутах
ён ланцугамі пачынаў звінець

стагнаў і выў раз’юшана і люта
і роў як львы і гарпіі  адзін
як быццам дэман там крычаў прыкуты

пра ганьбу і пакуты ўсіх краін
і я пабачыў што вакол бязодні
стаяў натоўп занураных мужчын

я многіх там пабачыў блізкіх родных
там быў мой брат з крывёю на губах
мой друг апечаны агнём паходні

распятыя на болю і дратах
яны вакол стаялі і чакалі
маўклівыя з гадзюкамі ў руках

разпораз праз натоўп віхуры гналі
двухногіх нейкіх тоўстых ці худых
якія скавыталі і стагналі

аб літасці на розныя лады
а ураган імпэтны і імклівы
іх кідаў на адхон на край на льды

і вось тады натоўп людзей маўклівы
над прорваю схіліўшыся ніжэй
на гэтых што спаўзалі па абрыву

стаў кідаць срэбных і цякучых змей
і змеі іх кусалі ў вочы ў карак
у кіпці што чапляліся за глей

яны зрываліся і там пачвара
ўздымаючыся змрочнай галавой
задыхала атрутнай мерзлай парай

і забурчэла з радасцю нямой
і спадарожнік мне сказаў з трывогай
горш сатаны царыца прорвы той

яе адроддзе пазабыла бога
і д’яблаў горш пануе на зямлі
у вёсках гарадах і на дарогах

о справядлівасць душы іх спалі
развей іх попел пракляні іх семя
да сотага калена спапялі

дай сілу іх ахвярам стаць у стрэмя
і зрынуць іх сюды на дно на дно
на схілы прорвы вострыя як крэмень

каб дзерла твары ім як бараной
каб паспыталі многіх простых мукі
і каб пачвара зжэрла гэты гной

як змеянят сваіх жарэ гадзюка
хай згубіцца ў бяздонні іхні крык
і зацвітуць зямлі пакутнай лукі

і заплыве правал як свет стары
бо здохне з голаду драконначвара
бо злосць яго без паліва згарыць
                                          
ён скончыў і прадбачаннем кашмара
я ў яме зведаў ворага майго
ты вечная любоў мая і мара

загінула ад подыху яго
пакінуўшы мяне ў бязгучным крыку
пакінуты мяне з маёй тугой

настаўнік я спытаў нясцерпнадзікай
была здагадка я хацеў стагнаць
хто там крычыць у ярасці вялікай

і ён сказаў не бачыш ты
вайна

