я змераў мінск і ўпоперак і ўдоўжкі
спазнаў усе завулкі тупікі
і ўсюды бачу дошкі дошкі дошкі
прыбітыя здаецца на вякі

каля адных праходжу ціха міма
каля другіх зусім спыняю крок
зноў лістапад
і ноч
і зноў над мінскам
рэвалюцыйны вее вецярок

далёкая суровая узнёсласць
мяне ты хвалявала ўжо не раз
вось тут свярдлоў
ад леніна прынёс нам
і праўду
і параду
і наказ

тут фрунзе пасылаў свае атрады
раззброіць жандармерыю
а там
узводзілі мінчане барыкады
жыццём сваім
шлях церабілі нам

наўкол гамоніць племя маладое
я сёння іх ні ў чым не папракну
я ведаю
ад нас пяройдзе ўсё ім 
цяжар жыцця
і праўда пра вайну

ад песень і ад смеху гулкі пошчак
ды прыйдзе непазбежны сталы час
і каля гэтых непрыкметных дошчак
яны яшчэ прыпыняцца не раз

