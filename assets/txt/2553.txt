пара снягоў і нудных
прамоў прыйшла зіма
а я такі ж няўклюдны
як ты зіма сама

ударныя дэкады
не ўсё ідзе на лад
адны клянуць нарады
другія ўсё падрад

а я усё карпею
над нейкаю страфой
птушыная капэла
заціхла пад страхой

сказаў не вельмі ўдала
няма страхі няма
згубілася у далях
дзіцячая зіма

і ўсёткі засталіся
і ластаўкі з тых пор
і сад і сонца ў лісці
і беласнежны бор

і колер хмар і грому
і пах баравікоў
і яблыкі ў саломе
і слодыч кіяхоў

мне сёння ўспомніць трэба
цябе сухі праснак
гуркоў цыбулі хлеба
непараўнаны смак

маленства ты не збегла
у край туманных сноў
знікае ўся адлегласць 
я ў роднай вёсцы зноў

i хоць малы ты ўласнік
а подсвінка пакінь
пазней у курнай лазні
пракопціш кумпякі

развесь іх на гарышчы
ля венікаў радком
затым чакай ігрышчаў
пад бубнаў звон і гром

а дзе маё гарышча
наш дом цяпер з гару
пад дахам вецер свішча
у слотную пару

і борам металічным 
антэнаў стаякі
прапісаны ў сталічных
кватэрах сваякі

і ўсё ж маё гарышча
заўжды было са мной 
на горкіх папялішчах
і лепшаю парой

і там за акіянам
забыць яго не мог
я чуў твой пах духмяны
ядлоўцавы дымок

