як я жыў без цябе
і не ведаў што недзе на свеце
за глухімі лясамі за сотнямі ўзгоркаў і меж
не на дальнім сузор'і а ў нас на планеце
ты ў зялёным і ціхім завулку жывеш

як я жыў без цябе
а маглі ж не сустрэцца ніколі
за паўкрока адно аднаго абмінуць
разысціся як сцежкі расходзяцца ў полі
і не знаў бы за страту каго папракнуць

мабыць трэба было праваліцца у пекла
траціць блізкіх пакутаваць мерзнуць гарэць
ратавацца каб лютая сцюжа не ссекла
каб цябе пад палярнаю зоркай сустрэць

і пазнаць і адразу забыцца аб крыўдзе
каб праменьчыкі ўбачыць у зрэнках тваіх
нарадзіцца ізноў і паверыць што прыйдзе
і збавенне і шчасце адно на дваіх

падабрэць памякчэць назаўсёды скарыцца
непадкупнай суровай тваёй чысціні
каб істоты тваёй адкрываць таямніцы
каб душу гартаваць на высокім агні

час ляціць і ляціць завіруха завеяла скроні
пакідаюць насечкі гады на ілбе
я гляджу на цябе я дзіўлюся і сёння
чым я жыў без цябе як я жыў без цябе

