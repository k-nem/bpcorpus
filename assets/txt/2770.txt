я  бахайская чарапаха
я  на чэраве сонна ляжу
я  каменная
маё царства ўпала лавінаю праху
пад пятою кітайцаў
чжурчжэняў
кіданяў
манголаў
маньчжур
я спазнала дарэмнасць
і тленнасць
дзе ляжалі дарогі ваенныя
там сягоння
на сопках сярод парудзелай травы
толькі мы засталіся
чарапахі каменныя
і каменныя малпы
і каменныя львы
роўна восем стагоддзяў
я ляжу сярод праху
усурыйскія тыгры адны
да мяне падыходзяць ўначы
і глядзяць залатымі вачыма
на мяне
чарапаху
што адна умудрылася
ў вечнасць з агню уцячы
ў навальнічныя ночы
калі неба сякуць бліскавіцы
мне здаецца што зноў
забівае аратаяў гром
і грукочуць праз ноч
залатыя й пурпурныя
калясніцы
і гепарды імкнуцца
і падаюць стрэлы дажджом
я ляжу тут каб людзі
памяталі аб ханах пахмурых
аб бязлітасных войнах
што знішчылі родны мой край
я іду 
толькі людзі сляпыя не бачаць
чарапаха гісторыі
я павольна да сонца іду
я дайду
усё роўна дайду

