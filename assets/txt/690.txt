сонца хаваецца ў хмары
золкай слатой неба жаліцца
каўкі заслалі папары
чорна снуюцца як мары
стужа збліжаецца

бусел сялібу пакінуў
к вылету ў вырай збіраецца
лісце скідае рабіна
так не бушуе скаціна
стужа збліжаецца

людзі няўтульна схмурнелі
песні не так разлягаюцца
дрож прабягае па целе
ціснуцца к хаце к пасцелі
стужа збліжаецца

нудна сяджу адзінокі
думы дакучна чапляюцца
сніцца край лепшы далёкі
жаль падступае глыбокі
стужа збліжаецца

глуха прайшлі год за годам
дні што ідуць не ўсміхаюцца
моладасць з вольным паглёдам
гасне пад горасці лёдам
стужа збліжаецца

цёмнасць расставіла сеці
слёзныя віхры ўзнімаюцца
губяцца сілы ў расцвеце
божа як жудка на свеце
стужа збліжаецца

