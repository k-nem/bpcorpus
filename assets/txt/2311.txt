калі з зямлі на белай хмары ў неба
падымецца магутны карабель
мы людзі будзем думаць а ці трэба
шукаць пілотам для зямлі зямель

ці варта круг рабіць ім развітальны
з тугой за кантынентамі сачыць
як быццам бачыць кадр дакументальны
дзе ім ужо статыстамі не быць

няхай па невядомай нам прычыне
не вернуцца яны на касмадром
заснуўшы сном касмічным у кабіне
ці недзе новы адшукаўшы дом

аднак зацвердзяць поспеху бясспрэчнасць
наш век дваццаты і наступны век
і будзе фільм зямлі глядзець не вечнасць
вачыма зор сваіх а чалавек

