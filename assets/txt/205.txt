годзе брахні ўжо падкупленых зводаў
годзе таптання праўд вечных святых
сцежку свабоднаму духу народа
сцежку да сонца і зор залатых

з году у год мы жылі як жывёла
з году да году чакалі святла
што ж нажылі мы як глянуць наўкола
што нам апека тут наша дала

тыя ў дагонцы за блескам часовым
браццяў запрэглі ў нявольнічы плуг
тыя таргуючы імем хрыстовым
цемру і здраду спладзілі ўвакруг

годзе заходняй ці ўсходняй культуры
для беларуса цана ім адна
усе вы панове аднакай натуры
з сэрца чужога кроў ссалі б да дна

вашу карысць нам і вашы заслугі
добра ўжо скеміў таптаны народ
добра вядомы і путы і пугі
песціў якімі ваш захад і ўсход

мы не пакінем свае папялішчы
з сцежкі  наперад не пойдзем назад
смела здрузгочам старыя бажышчы
новым законам збудуем пасад

годзе нам сілу прыблудаў вялічыць
дзецьмі багаццем радзімай зямлі
нашы загоны даўно ўжо нас клічуць
нашы загоны што зеллем зраслі

досыць ішлі на чужым павадку мы
доўгія векі без веры ў сябе
мы ўжо не тыя інакшыя думы
выраслі з намі завуць к барацьбе

станем к змаганню мы з ведзьмаюкрыўдай
дружна адважна плячо ў плячо
рухне старое хоць крэпкае з віду
яснае вольнае створым жыццё

годзе нам есці аб’едкі і косці
злыбядзе ўсякай паклоны дарыць
гаспадары мы ў сябе а не госці
час к панаванню нам след церабіць

тое што ўзята маною дачэсне
вечна не будзе душыць як прыгон
наша вярнуцца к нам мусіць канешне
гэткі ўжо быту народаў закон

гібне памрока душыўша ад векаў
сонца і зоры к сабе свет завуць
сцежку свабоднай душы чалавека
к вольным дням вольныя людзі ідуць

