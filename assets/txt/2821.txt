і я прайшоў калісьці паўз цябе
паўз вусны смелыя і рук прынаднасць
і змрок вачэй глыбокіх як сусвет
на дне тваіх вачэй блішчэлі зоры
далёка так што цэлага жыцця
мне не хапіла б даляцець да іх
не паляцеў
і гэта так было
як быццам качаня не захацела
агіднае да лебедзя ляцець
о лебедзь мой які я быў дурны
якой дарогай сноўдаўся па свеце
каму сябе аддаў і раздарыў
начамі сон бяжыць вачэй халодных
начамі змрок халодны вецер свішча
каб разбудзіць змярцвелыя дубы
крывавыя пупышкі вінаграда
прыціхлі і чакаюць цёплых дзён
а ты ляжыш і трапятанне вей
бяссоннае як трапятанне крыл
і сёння я ўначы цябе успомніў
ты крочыла па вуліцы вясенняй
трымаючы ў руках шалёны бэз
вільготны бэз букет вялікіх гронаў
і сонца ў люстрах дажджавых ляжала
пад кожным крокам дарагім тваім
а вочы  два глыбокія сусветы 
паўзверх вільготных і пахучых гронаў
з пяшчотаю глядзелі на мяне
я зразумеў
яны ж мяне вучылі
калісьці нездрадліваму каханню
каханню маладому на якое
не зменіш вопыт схаладнелых год
ім нельга здрадзіць і забыць іх нельга
як нельга з сэрца выкінуць пяшчоту
і подла здрадзіць бэзу і сабе
якая раніца ляжыць над светам
які разліў да гарызонта сінь
і ветразі зялёных вербалозаў
на сініх водах  зараз страпянуцца
напоўняцца і ў грэкі паплывуць
ты што мяне чакаць даўно забыла
дапамагла мне ўспомніла прыйшла
будзь блаславёна доўгае жыццё
яшчэ не скончанае ў добрым свеце
усё будзе толькі гронаў тых не будзе
цябе не будзе і тваіх вачэй
а можа
глянь як свет вакол чакае
святла і цеплыні даўно забытых
чакае дуб скарэлы на пагорку
чакаюць хаты сонечных праменняў
чакаюць вішні белых пакрывалаў
душа чакае крыл
і на адхонах
восьвось здаецца расквітнее бэз

