яго бацькі жывуць у кардыльерах
хаваюцца змагаюцца штодня
а ён сядзіць з падручнікам у скверы
дзе лісцямі шапоча цішыня

ён у канцлагеры паўгода здзекі зносіў
ён сніць начамі акіянскі гул
і мінская спагадлівая восень
залечвае чылійскую тугу

ды вось аднекуль з вераснёўскай сіні
бягуць студэнткі з крыкам да яго
 віншуем карлас з сынам
сынам
сынам
 а як ты назавеш сынка свайго

шчаслівы разгубіўся
нібы вучня
дзяўчаты пачалі яго кружыць
забыты недавучаны падручнік
пад лісцямі кляновымі ляжыць

нам сёння чаркі поўныя наліце
мы вып’ем за чылійцаў маладых
за чылі
і за мінскага чылійца
за будучыню іх
за шчасце іх

