праз гультайства праз нядбальства
шмат чаго гублялі мы
ад падданства ад начальства
як начныя ніклі цьмы

сабе самі ўгаварылі
што не ў моцы збыць бяды
без падпалкі так варылі
сабе кашу ў ненаўды

лазма лезлі самі ў нерат
як бы гнаў хто у каршэль
тыц ды мыц  ні ўзад ні ўперад
збілі сцежкі на кісель

і ані каб зварухнуцца
азірнуцца навакол
заляглі бы ў ступе груца
той не хоча а той квол

а ўжо час працерць здаецца
вочы хоць бы кулаком
і заняць у куце месца
а не недзе за вуглом

не хадзіць жа век у прочкі
ад сябе не знаўшы дзе
быць затычкай пустой бочкі 
сорам вольнай грамадзе

