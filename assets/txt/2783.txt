так ружы надушыліся
уласнаю парфумай
што іхнія галовы
ад водару баляць
а мне няма спакою
і пра цябе я думаю
пакуль блакітны месяц
не выпаўзе на гаць
калі няпэўным сяйвам
залье ён кола млына
заблытае праменні
у тваннай барадзе
я зноўку засумую
па дарагой дзяўчыне
халоднай як лілея
што дрэмле на вадзе
блакітная і белая
жамчужная ружовая
ўсю цеплыню хавае
у самай глыбіні
пакут маіх не бачыць
майго не чуе слова
каханне зневажае
і пра каханне сніць
якой адданай песняй
развеяць мне бяду маю
глянь любая вось месяц
над грэбляю старой
што ж ты не заўважаеш
што пра цябе я думаю
і раніцай ружовай
і позняю парой
у руж баляць галовы
ім сумна ім нявесела
а я да іх хілюся
гарачай галавой
вы модніцы бяздушныя
што ж вы галовы звесілі
скажыце што рабіць мне
з каханаю сваёй
яна як кветка дрэмле
на холадзе празрыстым
і ад усплёскаў рыбы
праз лёгкі сон дрыжыць
далёкая маўклівая
халодная і чыстая 
зусім яна не думае
што мне балюча жыць

