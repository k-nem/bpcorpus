нехта кажа што я ў цэлым
устарэў душой і целам
не прыстаў мне модны стыль
і пара мяне ў утыль

хто ж дыктуе стыль той модны
ну вядома  свет свабодны
хто не хіліцца да мод
той як быццам ідыёт

што ж рабіць мне  ідыёту
трэба брацца за работу
каб ніхто не мог пакпіць
і работа ўжо кіпіць

каб трымаць на ўзроўні марку
грыву адпусціў на карку
я з апошніх валасоў
на тарзанаўскі фасон

каб адсталым не памерці
і ў мастацтве на тры чвэрці
скінуў я стары свой груз
памяняў на новы густ

што мне моцарты і глінкі
я не бачу ў іх жывінкі
і аддаў бы ўсіх зараз
за адзін сучасны джаз

як прыйшлося да гаворкі
дык і горкі мне  не горкі
і праслаўлены талстой
леў зусім ужо не той

я засунуў іх пад лаўку
і чытаю толькі кафку
а часцей яшчэ камю
што падобны на кюзьмю

для хутчэйшага прагрэсу
ўзяўся я за антып’есу
і рубаю зза пляча
твор для антыгледача

