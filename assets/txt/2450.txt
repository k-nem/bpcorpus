паўвека гэта шмат  паўвека
сплылі змялелі сотні рэк
і ўжо адно тваё павека
нібы закрылася навек

ты аднавокі аднаногі
і аднарукі небарак
і задуменныя дарогі
чакаюць іншых у барах

пляткарце мілыя пляткарце
што нехта ў крук мяне сагнуў
а я улёгся на плацкарце
і правадніцы падміргнуў

эх правадніца правадніца
люблю я твой вандроўны дом
хачу з табою парадніцца
зрабіцца паўправадніком

каб ад паглядаў чалавечых
і загарацца і гарэць
і хоць далёка хоць пад вечар
што не сустрэў яшчэ сустрэць

каб па людскім дарожным сходзе
патрэбным гэтым людзям быць
і ведаць дзе каму сыходзіць
якія станцыі любіць

і каб на той на канчатковай
і не пазней і не раней
сысці не ў табар канчаковы
а ў свет бяроз што ўсіх радней

