цераз хвойнічак да поля
сцежка цягнецца вузенька
тою сцежкаю паволі
йшла дзяўчына маладзенька

белы твар і кары вочкі
нечым былі засмучоны
броўкі ценкія  шнурочкі 
долу былі апушчоны

слёзы нібыто з крышталю
з воч каціліся спадалі
і уздохі дзеці жалю
грудкі цяжка уздымалі

дзе ж ты дзе ты мой міленькі 
ціха гэтак заспявала
мой саколік даражэнькі
без цябе я тут прапала

жалю сэрца к сіраціне
навакола ні у кога
і няма к чужой дзяціне
людзям дзела ніякога

толькі то адно і знаюць 
цяжкай працаю душыці
як захочуць патураюць
горка любы цяжка жыці

дзе ж ты дзе ты хлопча любы
можа слышыш адгукніся
мой жаданы мой галубы
ўзяць мяне з сабой вярніся

без цябе мне свет без сонца
ноччу месяц мне не свеце
ты ж не пройдзеш ля ваконца
як было у прошлым леце

у кахання слоў нямала
песняў многа у дзяўчаці
але вёска відна стала
дзеўка кінула спяваці

з воч крышталі наастатку
слёзы хустачкай змахнула
от і вёска напачатку
дзеўка цяжка уздыхнула

