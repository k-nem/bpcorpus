я гаварыў занадта гучна
ды і пісаў
занадта гучна
пара праўдзівей і цішэй
да сэрца нечага бліжэй
а гэта ў сотні раз цяжэй

а ці пачуюць
ці пачуюць
а што пачую ад другіх
усе спяшаць
усе качуюць
адзін другога дрэнна чуюць
грызуць свае турботы іх

сказаць бы хмурнаму суседу
заходзь
расказвай мне пра беды
давай пакурым
пасядзім
на рэчаіснасць паглядзім

чаму наш час
нервовы тлумны
чаму парою
мы прыгорблены
чаму так многа недадумана
чаму так многа недароблена

ды не заву
а сам сяджу
сябе бязлітасна суджу
пасля бяруся за другіх 
сваіх калегаў дарагіх
той хлусіць
гэты прытвараецца
а той над градкамі заціх 
і вось няма ўжо
з кім параіцца
і вось няма куды зайсці

той знемагае у палаце
а той ад славы ачмурэў
няўжо ў сяброў я веру страціў
цішэй цішэй
мой хатні гнеў

яны ні ў чым не вінаваты
яны такія
як і ўсе
іх слаўных грэшных дзіўнаватых
жыццё шалёнае нясе

ты сам спагадлівей зрабіся
ты сам такое напішы
каб узняліся трохі высі
і пасвятлела на душы

