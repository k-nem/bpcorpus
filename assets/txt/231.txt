песні мае песні
смуткаў маіх дзеці
калі ж вам час прыйдзе
весела запеці

ой сваю ды з вашай
роўну долю бачу
плачаце вы песні
і я з вамі плачу

хацеў бы вас песні
зрачыся пакінуць
сілачкі ж мне мала
буду ўжо так гінуць

выплакаў вас сэрцам
высніў вас душою
б’ючыся з нядоляй
б’ючыся з бядою

і цяпер за мною
ходзіце вы ўсюдах 
і вясной па траўцы
і ўвосень па грудах

па снягу зімою
па загонах летам
вы мяне спазналі
з горам з людчым светам

шмат чаго нагналі
мне ў душу смутную
і йшчэ знаю знаю
шмат чаго пачую

і так мне здаецца
колькі ні тужыці
са мной вы я з вамі
вечна будзем жыці

толькі мае песні
смуткаў маіх дзеці
калі ж вам час прыйдзе
весела запеці

