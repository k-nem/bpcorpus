столькі год я гляджу на палеткі і весі
ў іх сцюдзёнай і чыстай асенняй расе
закалела ўзмакрэла на золкім узлессі
як старая жанчына што пасвіць гусей

валасы мае чэша вятрыска і трусіць
а ў халодных травах туды і сюды
валуны на пашы як белыя гусі
што гані не гані а не йдуць да вады

ад вясёлай друці да нетраў падляшша
ад палескіх імхоў да асвейскіх крыніц 
валуновая паша гранітная паша
камяні камяні камяні камяні

і хоць мох на каменнях сівее ад гора
а ў галіны мае б’юць шалёна грамы
ўсё ж нам добра глядзець на лагі і разоры
на зямлю для якой паслужылі і мы

бо тады калі праўду хацелі павесіць
а над хатамі курчыўся змей агнявы
мы хавалі людзей на падбегах да лесу 
я і гусі мае сярод стылай травы

людзі краю майго мы зрадніліся з вамі
куля ў кожнага з вас наша сэрца праб’е
бо з адзіным вы сэрцам адвечным як камень
і пяшчотным як добрыя косы мае

