на бярвеннях дзяўчаты запелі
пра вячэрнюю стому сваю
песня ў цемры і кофты белыя
ўсім прахожым іх выдаюць
я іх бачыў днём на пракосах
у вясёлым звоне зямлі
нават косы дзявочыя косы
падвязаць не было ім калі
падарункі іхнія з вілаў
я хапаў выводзячы стог
а яны мяне пакацілі
і жывым закапалі ў мурог
і цяпер калі ў росах травы
тут са мною сядзяць яны
вельмі ціхія вельмі ласкавыя
як кахання першага сны
я пайшоў бы ўдваіх з каторай
да ракі праз начныя палі
і глядзеў бы з ёю на зоры
каб цябе не было на зямлі
ледзьве чутная песня точыцца
разам з ёю асіны звіняць
пра вярбу ды пра сінія вочы
пра грывастага ў лузе каня
пра дурненькую перапёлку
што гняздо пры дарозе звіла
і пра хлопца што ноччу золкай
ад сяла ідзе да сяла
ў іхніх песнях  уся радзіма
а без гэтага чалавек
быццам тонкі струменьчык дыму
што плыве абалоннем рэк

