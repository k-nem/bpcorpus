жыццё маё на хуткасць гуку
памнож і множанне правер
вось ты і адкажы навука
адкуль вяртаецца цяпер

лясной вяшчунні кукаванне
што абудзіўшы першы сон
калісь пазвала ў вандраванне
мяне на многа тысяч дзён

зайшоўшы ў векавыя нетры
стаю зачараваны ім
на паўмільярдным кіламетры
паміж наступным і былым

пакліч  былое адгукнецца
жалейкаю за хваіной
скраніся  і важкой хадой
наступнае ў паход кранецца

пяройдзе шлях у новы шлях
расстанне  ў новае спатканне
напеў жалейкі  ў труб гучанне
выток жыцця  ў жыцця працяг

