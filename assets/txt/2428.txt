мы выцерпелі
многа
нас гора часта мяла
для жыхара зямнога
скупога сонца
мала

не трэба
мераць лета
працягласцю зімоўкі
лепш не пішы
пра гэта
пра цяжкасці замоўкні

а па якой рацэ
плыве к нам
столькі пошасці
як мельнік у муцэ
свет у хлусні
і пошласці

сумленныя мы ўсе
ды рэдка
дружым з подзвігам
рака жыцця нясе
зашмат струменяў подленькіх

а як ачысціць муць
скажы
якімі фільтрамі
жывуць
і ў вус не дзьмуць
прыстасаванцы хітрыя

з іх кожны
быццам б’е
старое
грозна розгамі
а сам дабро грабе
схаваўшыся за лозунгі

па мне дык лепш турботнае
жыццё ды без хлусні
змарыўся 
плечы потныя
дажджом апаласні

не заімшэй над градамі
над скрынямі з дабром
працуй
дружы і радуйся
за наш вялікі дом

бо трэба нам
пакінуць
наследнікам навек
праўдзівую краіну
між салаўіных рэк

