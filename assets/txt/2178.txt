пальцы жоўтых кляновых лістоў
мкнуцца восень схапіць за шыю
не парушаць яе хараство
не парушаць лісты залатыя

клён у вокны забразгатаў
адгукнулася каняю рэха
месяц рваў арэхі з куста
раскідаў над сусветам арэхі

яны ў воўне блакітнай ляглі
сумавала ў даліне ляшчына
летуценні не змерклі ў галлі
летуценняў згасіць немагчыма

расцярушацца ў далі і ўвысь
каб нагадваць аб светлым над чорным
ці таму што сумуюць журавы
ненасытна свіргочуць жорны

ліставея не моўкне шуміць
ад вясны да вясны на прасторах
поверх стрэх і муроў камяніц
я пабачыў яе учора

дзесь далёка галосіць сава
небакрай апракінуўся жалем
людзі любяць душу прасаваць
калі гэта душа чужая

