гукні у першай зале  і заглохне
твой голас у агромністай другой
багацце свету тут вякамі сохне
а з сутарэнняў дыхае разбой

ды не гукаюць тут
у ціхім тлуме
ніхто не ўспомніць нечых слёз і страт
сланы і сфінксы
фараонаў муміі
фантастыка
гісторыі парад

тут акіяны кантыненты расы
а вунь мастак  нязваны чорны госць
стаіць ля родных рытуальных масак
змалёўвае дакладна ўсё як ёсць

такі не піша каралеве скаргі
пад вейкамі  прытоены агонь
ён ведае
украдзеныя скарбы
зноў вернуцца у афрыку яго

