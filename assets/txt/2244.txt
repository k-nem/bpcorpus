не вельмі цешыць столь
у гэтым новым доме
паскардзіцца дазволь
табе вясёлы промень

ты толькі заляцеў
пазалаціўшы вокны
а крыльцы збіць паспеў
аб мой паддашак мокры

пасля дзвярны праём
без надужання выкрыў
што ўвесь гэты раён
не макра ён а мікра

з акустыкай маўляў
бяда хіба магчыма
вяселле адгуляць
адсвяткаваць радзіны

да мулярскіх вушэй
закінь ты слоўца ціха
 рабіце столь вышэй
лягчэй у доме дыхаць

прыспешце часу бег
пакінем пад адхонам 
мікрараёны стрэх
і душ мікрараёны

