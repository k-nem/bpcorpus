быццам толькі што вось адбылася галгофа
свет трывожна заціх у барвянай імгле
і зрываюцца ў бездань у катастрофу
нашы сэрцы маё і чуфуткале
абрываюцца сэрцы схілы тэрасы
і спакой паўстае чыгуннай сцяной
быццам толькі што вось яна адбылася
быццам толькі што вось а над кім  ўсё адно
над любым хто ўзяты сілком ад свабоды
хто ўтаптаны атамам ў попел і глей
над маім народам над іншым народам
над тваім народам чуфуткале
не зямля а біблія скалы каменні
каляіны ў скале і руінаў іржа
не хапае толькі авечых ценяў
не хапае заранкі узгорка крыжа
але столькі ва ўсім самоты і гора
і ў спакоі забытых боляў і скрух
нібы ў дворыках гэтых малельнях пячорах
ўсё канае і ўмерці не можа дух
а за мурам шляхі ў безнадзейнасць ў даліну
і даўно струхлелых павозак сляды
і ідзе ўсё ідзе па плато магдаліна
невядома куды
ў нікуды
у нікуды

