пакуль жывеш развітвайся з жыццём
штогодна штогадзінна штохвілінна
твой кожны дзень
забраны забыццём
лічы сваім найбольшым адкрыццём
ты  з дрэва часу
кволая галіна

штодня вядзі з самім сабою бой
каб клопаты цябе не пахавалі
жыві надзеяй
мараю слабой
што свет трымаецца
адным табой 
з ракі ўсёзабыцця  намерам хвалі

старайся не ў дзяльбе
а ў малацьбе
каб вымалаціць з цемрачы праменне
ляж зморшчынкай
ва ўсмешцы на ілбе
каб недзе ўспомніла жыццё цябе
у незваротнай вечнасці 
імгненне

