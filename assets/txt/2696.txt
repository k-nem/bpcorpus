зацвітае дрэва іудзіна
горы ў весняй цёплай журбе
ну куды ж уцячы мне людзі
ад кахання ад дум ад сябе

не купляў я зямлі гаршчэчніка
і нікога ў жыцці не прадаў
што ж ты помсціш мне чалавечнасць
што ж ты лёс мне нічога не даў

так нічога ў жыцці не зроблена
так пражыты нікчомны век
так і словы і справы дробныя
але ж хоча святла чалавек

гімнаў тых што няма і не будзе
рук дзіцячых і словаў яе
цяжка людзі нясцерпна людзі
сонца здрадзіць шчасце заб’е

хутка сорак і хутка восень
ужо адна толькі прага пячэ
каб скаціліся цёплыя росы 
хай на крыж мой з людскіх вачэй

і малю я вышэйшаю верай 
ўздайце мне дабрынёю ці злом
не за тое што на паперы
а за тое што ў думках было

мы бываем невінаватыя
што звінім як струны лазы
што вісяць нашы рукі клятыя
што маўчыць наш слабы язык

ўздайце мне хай што будзе  будзе
нельга больш захлынацца ў крыві
пад праклятым дрэвам іудзіным
без нянавісці і любві

