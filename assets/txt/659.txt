здалёк ад роднай стараны
ад беларускіх ніў і хат
ён жыў як кветка на мяжы
якую хвошча дождж і град

ён жыў і бацькаўшчыне ўсцяж
не пакідаў  як мог  служыць
душу і сэрца аддаваў
пакуль не стлела жыцця ніць

да самай страшнае пары
што нам яго ўзяла на век
ён быў заўсёды і для ўсіх
грамадзянін і чалавек

для беларусі як умеў
і сколькі сілы меў служыў
і не чакаў сабе наград
адно радзімым словам жыў

любіў яго пацеху ў ім
і веру крэпкую ў ім меў
на службу верную яму
астатак сілаў не жалеў

артыстам будучы душой
красу ён родну праслаўляў
са сцэны родную зямлю
і слова роднае ўсхваляў

а сам не рваўся к славе ён
пахвальных гімнаў не жадаў
паціху між братоў ішоў
аб долю лепшую іх дбаў

не зачыняў сваіх дзвярэй
для сваяка і чужака
пацеху сумнаму ўмеў даць
і надарыці бедака

сягоння тут у чужыне
яго анельская душа
у жальбе кідаючы ўсіх
у край нязнаны адышла

спі грамадзянін добры наш
хай будзе кветкамі зямля
як кветкай мілаю для нас
ты быў гаротнік за жыцця

хай над магілкаю тваёй
вандроўна птушка запяе
а сонца яснае з нябёс
сваё праменне вечна лье

хай вольны вецер данясе
сумную вестку ў родны край
што сын яго адзін яшчэ
ў чужыне выбыў ў лепшы рай

спі грамадзянін добры наш
і сны шчаслівейшыя сні
чым тыя што меў у жыцці
ад роднай вырваны зямлі

