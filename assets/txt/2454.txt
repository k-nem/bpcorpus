прырода на дзіва праўдзіва 
ці вые ці хмельна пяе
на свет нас яна нарадзіла
а мы забіваем яе

то шротам то вострай пілою
то труцім то палім жыўцом
планету мы так прапалолі
патомкі заплацяць жыццём

альбо выпрамляем машынай
рачулкі што любяць пятляць
і сохне цяністы ляшчыннік
і мяккія сцежкі пыляць

прырода на дзіва праўдзіва
і толькі скрані валуны 
калоссе зашэпча пра дзіва
пачнуць хвалявацца ільны

і толькі збяры ўсё каменне
з тваёй неўрадлівай зямлі 
і сам ты замрэш у здзіўленні
як дзякуюць шчодра палі

накормяць цябе і напояць
бо ты нарабіўся за трох
пясчанае роднае поле
і крушні ля белых дарог

цяжкое ліпнёвае голле
пад пылам схілілася ніц
з трывогай сачу за бягомлем
ідуць табуны навальніц

