і дзень прыйшоў і пацьмянела сонца
распаўся час і неба цёмным скруткам
ўзвілося над зямлёй і лінуў дождж
як быццам сто гадоў збірала неба
ваду дажджоў азёр і рэчак ціхіх
ваду што выссалі вясёлкі з лужын
ваду пралітых чалавечых слёз
слёз горкіх маці светлых слёз дзіцячых
крывавых слёз рабоў і брудных панскіх слёз
о плачце плачце узрыдайце людзі
не спамышляйце на сваё бяссмерце
апошні жывяцё вы ў свеце час
і дождж лупіў і зранку цэлы дзень
трубілі сурмы праз смугу туманаў
і здраднікі хаваліся ў каўчэгах
якія заліваў сіберны дождж
вада пакрыла роўныя мясціны
і коміны халуп і ўсе палацы
раўлі шалёныя сівыя хвалі
раздзёршы ветразі тугія ў лоск
і людзі ўгору узнімалі рукі
ў чаўнах што ймчалі па гарбатых хвалях
ранімыя вятрамі і агнём
краіна гінула як гул ад хваль
роў дзікі голас над вадой пустою
апошнія пачуйце словы людзі
пакуль вам вушы не залье вадою
я знішчу свет я знішчу чалавека
апрыкрылі і добрыя бо хочуць
дабрэйшымі зрабіцца за мяне
ім не спяваць сваіх найлепшых спеваў
бо я зжару ўсю земляную твар
маўчы ты захлынешся чалавек
адверзліся на чорным небе хлябі
два месяцы лілі дажджы з нябёсаў
вада глытала горы і на іх
жывымі гронамі віселі людзі
і часам адрываліся ў ваду
мядзведзь стаяў з слабым аленем поруч
змяя паўзла вышэй ад рудых хваль
адзін таўстун штурхаў у вір другога
на плечы сыну лез шалёна скнара
трымаючы ў руках кашэль з грашыма
і біў нагамі па руках сыноўіх
якія ўсё жадалі ратавацца
схапіць таго хто некалі стварыў
што ж і змяя паруецца вясною
танулі тыя што на спінах люда
рукамі простых горда узнясліся
зракліся маці зводнямі жылі
лягчалі думку за адзін дынарый
за жыватом не бачылі каленяў
цары уладары і каралі
што так крычалі пра краіны гонар
што здольныя былі душыць суседа
забараняць яму жыццё і песню
для гонару народаўладара
цяпер бы гэты гонар аддалі
за мейсца для сваёй стапы адзінай
і ў зад бы гандляра пацалавалі
за літасць гэткую дзяржаўны муж
што да сябе прыкуў калісьці брата
і ўсё казаў мой брат  мой раб 
той зараз
як і заўсёды ў грозныя часы
часы вайны навалы ці патопу
ланцуг адсек і наглядаў як брат
пускае бурбалкі ў вадзе глыбокай
і ўсе кусаліся штурхалі лезлі
хапалі за раскошныя хітоны
і падалі ў ваду ў ваду ў ваду
і не маглі ўцячы
пахмуры дзень
нарэшце завязаўся над вадою
вакол вада  ні вострава ні дрэва
ўсё жудасная гладзь і далячынь
на пятачку апошнім цвёрдай сушы
суровы чалавек з дзіцячым тварам
з рукамі грубымі ўзняў галаву
і стомлена сказаў дзень добры сонца
фантанчыкамі плёскала вада
спачатку каля ног пасля ў калені
і чалавек падняў на рукі нешта
апошняе святое цела любай
пацалаваўшы непрытомны твар
над галавою ўзнёс вышэй вышэй
а хвалі подла стукаюць у грудзі
каханая аддам жыццё за крылы
якія б узняслі цябе наверх
халодны стрыманы адбітак сонца
упаў на грудзі любы твар і лона
а ён стаіць не здрыгануцца рукі
узняўшы ў неба дарагі цяжар
ён з радасцю трымаў бы зараз многіх
братоў і маці і такіх як ён
прыгнечаных работай і вясёлых
але няхай хаця яна пяшчотка
жыві жыві жыві пакуль магчыма
падыхай трошкі пакуль я не знікну
пакуль жыве апошні чалавек
што вы мне зробіце сваім патопам
узяць каханую яна са мною
узяць радзіму не яна жыве
пакуль жыве апошні сын радзімы
узяць жыццё як бог я бессмяротны
я сонца над вадою уздымаю
і мной жыве і будзе жыць зямля
о як пацалаваць каханай вусны
калі мае знікаюць пад вадой

                

стары апокрыф гэта толькі казка
і ўсётакі я выракуся тых
што плакалі ў каўчэгах я з табою
слабы бездапаможны як дзіцёнак
магутны як ніхто на белым свеце
любімы мой прыгожы звер двуногі
мой чалавек

