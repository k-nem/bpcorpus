на прасторах
між вялікіх гарадоў
над зямлёй
спакойнай і натруджанай
іней асыпаецца
з калматых правадоў
лініі высокага напружання

а падпоры 
як гіравікі
ні на хвілю
зняць цяжар той
нельга ім
у гушчар жыцця
не дні 
вякі
ленінскую
несці ім энергію

быццам нежывыя
правады
а кранеш 
і ў момант будзеш спалены
тым агнём і нашыя рады
непрыкметна для чужынцаў
спаяны

адчуваем мы сябе заўжды
маракамі
нават касманаўтамі
і зямля як карабель
і правады
звіслі карабельнымі канатамі

і святлей святлей
наш кожны дзень
а ўжо рэкі новыя
запруджаны
і ад сэрца ў сэрца
ў нас ідзе
лінія высокага напружання

