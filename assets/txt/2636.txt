сонца маё
сосны мае
людзі мае
дазвольце хоць раз зажурыцца
у чабор твой радзіма
хачу я
прытомленым тварам зарыцца

разбягаюцца рэкі мае
на захад на поўнач на поўдзень
разлятаюцца дзеці мае 
хутка іхняга ценю не знойдзеш

я трымаюся цудам
між зямлёю цяжкою і небам
між травой і жарствой
паміж ноччу і днём
на рабочай зямлі
аж да скону
хацелася б мне быць
і гарэць для людзей
хоць малым
але толькі агнём

хлебаробы ліцейшчыкі
творцы машын вылічальных
вам  адданасць мая
і любоў
і маё велічанне
соль зямлі
і святло вы
сумленнасць
найбольшая ў свеце
толькі вы захавайце
праўду
і пушчы
і рэкі
і святыя сцягі
я аб дзецях аб дзецях аб дзецях
хай жа ваша дарога
ім роднаю будзе навекі
і пляваць мне
што сквапны хітрун
нешта подлае выбрыкне
ці які кар’ерыст
з плеткарамі за пляшкай заседзіцца
а аб дзецях аб дзецях
а што калі выбухне
над жывою зямлёю
пякельнае сонца засвеціцца
і навекі пагасне

