хмары плаваюць над намі
зеляніна ўсё радзей
раз’яднанне раз’яднанне
дрэў і птушак і людзей

лісця жоўтае кружэнне
насцярожанасць травы
адчужэнне адчужэнне
ад высокай сінявы

гром апошні раз прагрукаў
дзе самоту мне падзець
ток і лазня печ і грубка
вы ядналі век людзей

што людзей яднае зараз
а ўсё тое ж поле цэх
часам чара часам кара
часам грэх а часам смех

а суседзі сына жэняць
тут не восеньскі настрой
лісця жоўтае кружэнне
спелы яблычны настрой

