кавалачак скарынкі
засунеш за шчаку
з суседчынай дзяўчынкай
імчышся на раку

пад вейкамі  азерцы
пачатак першых мук
і коле рэўнасць сэрца
а дзе янук

луг свеціцца ад зорак 
вясёлая раса
вымай хутчэй сцізорык
вудзільна выразай

тут акуні і плоткі
і ціхая лаза
аеру сок салодкі
на халадку ляза

і хочацца дзяўчынцы
на памяць падарыць
расінку на травінцы
агарачак зары

пяць год рыпелі весніцы
а сэрцу ўсё цяжэй
хадзі ка мне равесніца
бліжэй бліжэй

і што са мною сталася
ад гэтых вачанят
мне і цяпер у сталасці
ніяк не ачуняць

усё баліць не гоіцца
той самы першы боль
і успаміны гоняцца
усюды за табой

і ўсё наскрозь прасвечана
да дна да дна
і ўсім жыццё засведчана
што ты была адна

хоць зноў бяжы да веснічкаў
шапчы адтай адтай
і шчасця хоць давесачак
аддай аддай

