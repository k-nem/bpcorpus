падымайся ўставай
апранай капоту
ад двара ад купца
клічуць на работу

падымайся ўставай
шмат ё латаць дзюрак
зарос кустам дзірван
трэба сотню шурак

падымайся ўставай
умыйся слязою
кабыліну ваўкі
кончаць за гарою

падымайся ўставай
думкі патрывожы
хмара йшла разнясла
твае гонізбожжа

падымайся ўставай
звяла немач сына
трэба ймшу закупіць
трэба дамавіна

падымайся ўставай
не бурчы спрасонку
дружкі йшлі і зайшлі
просяць у карчомку

падымайся ўставай
прапіў выпіў  годзе
цэлы свет у вачах
калаўротам ходзе

падымайся ўставай
і нашто ж ты здаўся
пацягнулі ў астрог
ну вось і даспаўся

