яшчэ певень пець не масціцца
не згасла ніводная зорка
у хаце дыміцца газніца
у хаце ўжо чутна гаворка

за прасніцай з мяккай кудзеляй
папрадуха сучыць пры сценцы
за нітачкай нітачку сцеле
вурчыць і вурчыць вераценца

хоць мілы сон клеіць павекі
хоць будзіць пасцель успамінак
дзяўчына сон гоніць наўцекі
расце і таўсцее пачынак

а ў полі заходзіцца бура
разносяцца жальбы і стогны
страхою калоціць віхура
дождж хвошча па шыбах сцюдзёны

пуцінай брыдзе падарожны
куды ён брыдзе не згадаці
паглядкаю сочыць трывожнай
сцяжыну ў балоцістай гаці

над ім неба з хмарамі вісне
цямрыца дзе вокам ні кінуць
няўжо ж вогнік з хаты не блісне
няўжо ж падарожнаму гінуць

папрадуху зморы абселі
ў руках вераценца не скача
галоўку схіліла к кудзелі
і дрэмле і сон дзіўны бача

ёй сніцца што знекуля хтосьці
спяшыць у дарозе дахаты
што ён так спяшыць к ёй у госці
такі малады і багаты

і ўсмешка ўсцвіла маладая
і кроў забурліла крыніцай
ёй сніцца дый хто там згадае
што ўдосвіт папрадусе сніцца

