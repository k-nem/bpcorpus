іграюць сурмы баявыя
віхор разносе іхні звон
і песні дзіўныя такія
ад іх лятуць да ўсіх старон

аб славе цуднай граюць сурмы
аб шчасці люду усяго
завуць змагаць няволі штурмы
завуць ой многа да чаго

дый дарма звоняць сурмы гулка
народ абманены прыціх
той спіць той ходзе без прытулка
а жаль і роспач ува ўсіх

мучыцель толькі рад снуецца
як шакал дзікі па трупах
з ахвяр сваіх ваўком смяецца
з ахвяр што мруць у ланцугах

і відзець страшна ў путах сілу
людскі ўвесь з жалю енк і плач
аж хоць кладзіся у магілу
і свету гэтага не бач

і ходзіш так як пагарэлы
і хочаш людзям скаргі слаць
азвацца крыкам на свет цэлы
дзе праўды волі дзе шукаць

а сурмы граюць баявыя
віхор разносе іхні звон
і песні дзіўныя такія
ад іх лятуць да ўсіх старон

