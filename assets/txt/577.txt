цяпер ці калісьці  не ўцямлю
а толькі не лгу ні на міг
паэты пісалі паэмы
а цэнзары рэзалі іх

паэмы ужо ж не паэтаў
сек цэнзар як вецце пастух
аж трэскіпаперкі ляцелі
у чыстае поле як пух

і доўга цягнулася гэта
як баіць народная весць
на згубу бунтарскіх паэтаў
на цэнзарскі гонар і чэсць

і шлі так гады за гадамі
пад воклікі чорных імшоў
ішоў за паэтам паэта
за цэнзарам цэнзар ішоў

і трэба ж  о дзівы о цуды
о слаўны дваццаты наш век
паэта прыдумаў паэму
а цэнзар яе не пасек

а толькі паслухайце толькі
што з гэтага далей было
вы ўбачыце людзі як гэта
ў дабры часам гнездзіцца зло

паэта пад потам крывавым
не сплючы сто ночак падрад
паэму згарусціў аж міла
і цэнзару даў на прагляд

а цэнзар меў добрае сэрца
што рэдка у нашым вяку
паэмы не сек і не рэзаў
а толькі пагладзіў крыху

паэта пісаў

о віхры о вы бураломы
свабодных нябёс жыхары
дрыгніце разбэшчаным светам
збурыце парадак стары

а цэнзар пагладзіў

о ветры зефіркі любыя
свабодных нябёс жыхары
галубце вы свет наш набожны
шануйце парадак стары

паэта пісаў

зваліце кароны і троны
ўжо досць каралёў і цароў
хай будзе народу ўладарства
і панства зямлі жыхароў

а цэнзар пагладзіў

шануйце кароны і троны
о чэсць каралям і царам
патрэбна народу прынука
патрэбны бізун жыхарам

паэта пісаў

ўжо досыць прыгону і здзеку
і панскага досыць ярма
хай будзе раб вольным навекі
ён векі цярпеў нездарма

а цэнзар пагладзіў

ўжо досыць нам з дэмасам ладзіць
замала йшчэ меў ён ярма
хай будзе пан панам навекі
ён век панаваў нездарма

паэта пісаў

о віхры о вы бураломы
ударце ў заснуўшы курган
хай волаты ўстануць да бітваў
і скрышаць закрэпы кайдан

а цэнзар пагладзіў

о ветры зефіркі любыя
галубце ласкава курган
там дрэмлюць патульныя душкі
пакорных паслушных хрысцян

увага цэнзара

я крышку вам пане паэта
пагладзіў ваш вершык слабы
бо бачыце ў ім я прыкмеціў
залішне шмат грэшнай кляцьбы

як гэта паэта пабачыў
што цэнзар з паэмай зрабіў
заплакаў заліўся слязамі
ў кулак як жабрак затрубіў

адзін і другі дзень так плакаў 
на трэці не вытрымаў ён
узяў і памёр як належа
у вечны ахутаўся сон

прад смерцю толькі пакінуў
таку эпітаф’ю жывым
памёр я праз цэнзара браткі
мяне не вініце ні ў чым

пакуль мяне цэнзары секлі
ах то ест паэмы мае
яшчэ я мог вытрымаць неяк
пяяць аб чым думка пяе

але як пачалі мне гладзіць
крывёю напісаны твор
не вытрываў браткі каб жыў так
узяў я сабе ды памёр

і спіць у магілцы паэта
вяночак на наспе ляжыць
то сонца магілку цалуе
то дробненькі дожджык імжыць

вясною у маі вясёлым
калі увесь свет у красе
дзяўчынка ўздыхне над магілкай
хлапец кулаком патрасе

а цэнзар чытач запытае
што сталася з цэнзарам тым
скажу як мне людзі казалі
пайшоў ў манастыр назусім

сядзіць там нічога не робіць
аловак свой выкінуў вон
і моліцца моліцца шчыра
за цэнзараў моліцца ён

