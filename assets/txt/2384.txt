было ўсё неба нада мною
а пада мною ўся зямля
жыццё нялёгкае зямное
я знаю зблізку не здаля

і шлях цяжкі мне быў пад сілу
хоць ён з выбоін і канаў
па ўсёй зямлі мяне насіла
жыццё
і стомы я не знаў

і думаў я што будуць вечна
высокі дзень і пругкі крок
і песні тыя і надрэчны
з аерным пахам вецярок

і найдрабнейшыя праявы
вясны і лета і зімы
і любы зноў мне тыя стравы
што у маленстве елі мы

і хоць былі мы ўсе галота
ды мяккая расла трава
і быў гарачы пах жніва
і водар кропавы гарода

я ў памяці дзень цэлы рыўся
і з болем зноў перабіраў
і тых з якімі пасварыўся
і тых з якімі памірыўся
і тых якім не дараваў

і тых каму заўсёды верыў
а болей  самых лепшых тых
з якімі разам перамераў
гады трывогі і франты

вы так цяпер мне ўсе патрэбны
сябры дарогі гул бароў
глядзіць палоскай вузкай неба
зза двух агромністых муроў

