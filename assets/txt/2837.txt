апоры мастоў як скалы
нявы буркатлівы сон
над стрэлкай на захадзе алым
цені рагатых калон

бялёса блакітна шырока
халодная ноч як дым
і шчасця танюткага крокі
мяшаюцца з крокам маім

ў сініх лугах на світанні
ў ззянні вясёлкавым траў
я вырасціў гэта каханне
і ў рукі твае аддаў

а заўтра яно знікае
у паўдзённай чужой старане
горад за што ты караеш
за што забіваеш мяне

заўтра мне распінацца
тужыць па яму як калісь
бо вежам тваім і палацам
справы няма да зямлі

прыйду наступнаю ноччу
пабачу ракі свінец
і сфінкс халодныя вочы
узніме з вады на мяне

і скажа цёпла на ніле
а тут халодная золь
паўсюль аднолькавым пылам
стаюць каханне і боль

і людзям вяртацца не трэба
да любых сэрцу магіл
 сфінкс мы жывём пад небам
небам песні і небам тугі

тысячы тысяч світанняў
я сонца чакаю з тугой
ўся мудрасць твайго маўчання
не варта пакуты маёй
                              
і сфінкс халодны цвярозы
схіліць сваю галаву
пакоціць каменныя слёзы
цяжкія слёзы ў няву

