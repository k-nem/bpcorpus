лясныя рэкі вучылі плаваць
а лес карміў нас сушыў анучы
народным мсціўцам аддаў ён славу
сабе пакінуў адну пявучасць

з ягад крушыны рабіў чарніла
арэхі сыпаў шчодра ў кішэні
аддаў нам стойкасць аддаў нам сілу
сабе  куванне зязюлі шэрай

дык як мы любім
і што ратуем
якое заўтра ўнукам рыхтуем
паціху ў нас лясы высякаюць
таму і рэчкі перасыхаюць

паглядзіш  і камяк у горле
парадзеў і збяднеў наш бор
і блакітную скуру здзёрлі
дзенідзе з нашых рэк і азёр

леглі плямы мазуту і нафты
бруд сцякае з усіх бакоў
як там птушкам пяецца
не надта
як там рыбы
спытай рыбакоў

смерць лясоў для мяне непрымальна
як і гібель павольная рэк
людзі людзі жывіце нармальна
і пра будучы думайце век

