з тэлемачты ліпы насміхаліся
голая канструкцыя
сухар
ты абстрактнасць
ты не закахаешся
ні ў юпітэр і ў чырвоны марс

а яна работніцай жыла
пра еўропу афрыку ды азію
столькі перадач перадала
што сама зраднілася з фантазіяй

ах як сёння лектар нудна роў
высушыў мяне сухімі фактамі
запаліла васемнаццаць ліхтароў
і зрабілася маленькаю галактыкай

рада навагодняму сняжку
зорная заіненая холадам
узнялася ў серабрыстым кажушку
ёлкаю касмічнаю над горадам

