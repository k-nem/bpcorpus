маладое маджары па шклянках сумуе даўно
вострым пахам з рыжкамі спрачаецца сырсулугуні
а чаму ж у пасудку дасюль не завільжала дно
звон чуваць не крыштальны не срэбны
а быццам чыгунны

хутка ж з’явіцца вечар
нам песні пара пачынаць
нас дванаццаць сяброў
значыць будзе і песень дванаццаць
і шырокі байкал і азёр маіх морская стаць 
усё чыста спяецца што можа сябрам прыгадацца

што б здаецца узяць ды напраўду пабачыцца так
сесці разам за стол
зацяпліць весялосць на абліччы
не спяшаюцца нешта
наўкол  сціхата сціхата
не пачулі відаць хоць я доўга і голасна клічу

ды як бралася на золак
рып дзвярэй і бляск вачэй
завіталі два міколы
а пасля пайшлі гусцей
вольга з волечкай
тацяна
тры міхайлы
два іваны
і прытупнуўшы сяргей

ды на што ж гэта падобна
ты ў данскім пяску мой добры
а ты ўпаў равеснік мой
пад карэльскаю сасной

над табою крача воран
пад табою стэп няворан
а ты спраўдзіўшы таран
захінуўся ў акіян

о сястрычкі  цэлых тры 
усе тры ў адным віры
на плывучым тым шпіталі
дзе не ўсіх дабінтавалі

мы ішлі насупраць зграям
добры лёс вярнуць зямлі
дык навошта вы ўміралі
як памерці вы маглі

міна
куля
штык
асколак 
і ад сэрца друг адколат
жыўбыў друг і не жыве
ні адным дарожным ветрам
ні салютам пісталетным
не ўзбудзіць яго ў жарстве

ён учора адвячоркам
стаў зямлёй
а стане зоркай

свята блізка на ганку
сябры паказаліся мне
маладыя прыгожыя
толькі шкада на хвілінку
пэўна многа лягчэй адляцець з імі
ў ранішнім сне
чым той стол накрываць і не стрэчу
спраўляць а памінкі

я штовосень хаджу з жураўлінай трубой і журбой
збажыну высяваю гукаю зямлі  патурбуйся
адзінаццаць палегла  суровы надарыўся бой

я  дванаццаты
глянь
склаў буслянку
падранены бусел

