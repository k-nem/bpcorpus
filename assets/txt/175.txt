вечарынка у калгасе
у чырвоным аратаю
прыйшлі сцёпкі пецькі васі
прыйшлі зосі стасі касі
і гармонік грае грае

прыйшлі з поля з гаспадаркі
клуб запоўніўшы да краю
брыгадзіры і даяркі
брыгадзіркі і свінаркі
а гармонік грае грае

ходам ходзяць гаспадыні 
маладая і старая
зіна шэпча штось мальвіне
а мальвіна шэпча зіне
а гармонік грае грае

захапіўшы ў першай пары
янка маньку юрка раю
даюць дыхту даюць жару
сербіянку польку шпараць
а гармонік грае грае

за сталом ідзе бяседа
аб жыцці аб ураджаі
п’е суседка да суседа
хто не снедаў тут даснедаў
а гармонік грае грае

ночка сходзіць сонца ўсходзіць
і дамоў было б пара ім
а скакаць яшчэ не годзе
яшчэ танец на расходзе
а гармонік грае грае

во й начлежнікі з начлегу
як бы хто ім там нараіў
закаціліся з разбегу
і пайшлі у скок шарэнгай
а гармонік грае грае

весяліся ганарыся
мой чырвоны аратаю
скварка плавае у місе
у шаўку скача марыся
і гармонік грае грае

