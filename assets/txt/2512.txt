вочы абганяюць сэрца
сэрца абганяе думку
думку нараджае цішыня

можа ўсё якнебудзь утрасецца
нібы рэчы у паходным клумку
спадзяюся я на схіле дня

бо калі няма цябе  пустэча
і чаканне  рэшта немалая
з голасу твайго што недзе знік

вось таму так прагну я сустрэчы
на пероне кожны дзень чакаю
я цябе вячэрні мой цягнік

можа ты вячэрні мой нічога
мне не прынясеш
я зразумею
ды змірыцца з гэтым не гатоў

можа не сустрэну я нікога
можа ад вагонаў і павее
толькі пахам жнівеньскіх садоў

