грызе усіх нас нецярплівасць
хутчэй бы той чаканы век
дзе б жыў
рабіў і быў шчаслівы
сумленны кожны чалавек

здаецца
вырвалі карэнне
няма ў мінулае шляхоў
ды бачым зноўку паўтарэнне
усіх запыленых грахоў

злабы і зайздрасці успышкі
нахабнасць лютую хапуг
і самагонныя адрыжкі
і кар’ерызму рабскі дух

усё змяняецца з узростам
а нейкі кут яшчэ глухі
ах як няпроста
як няпроста
адскрэбці плямы і грахі

і з пакалення ў пакаленне
яно пакутліва ідзе 
да працы добрай прылучэнне
ачалавечванне людзей

