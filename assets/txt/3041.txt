зноў верасень 
запаслівы грыбнік 
шчыруе па імшыстых баравінах
трымціць раса на звонкіх павуцінах
i травастою пах яшчэ не знік

немітусліва
промні аж да дна
прасвечваюць азёрныя глыбіні
i гронкі ацяжэлыя каліны
насыціліся сокамі спаўна

мне даспадобы
верасень заўжды
i не таму што ў ім я нарадзіўся
у верасні мне свет увесь адкрыўся
у спеласці сакоўнай  малады

так свет
i сам я ў вераснёвы час
прасвечаны святлом яго як гронка
спяваю і не ціха і не звонка
для вас абшары родныя для вас
шчымліва
адчуваючы душой
закончаную яснасць у прыродзе
i ў жураўліным сцішаным палёце
i ў засцюдзелай быстрыні рачной

вулля
шукае позняя пчала
лагоднамяккі свет нібы вашчына
i дабратой прасвечана айчына
у барвах баравіннага святла

