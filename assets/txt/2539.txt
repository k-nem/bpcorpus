неўладкаваны чалавечы дом
жывая кропля чорнага сусвету 
зямля мая
зялёнае гняздо
адкуль вылётваюць
і птушкі і ракеты

тут акіяны звоняць у званы
і дзьмухаюць вятры на пыл пустыняў
ды стала гнёздаў менш пасля вайны
і пушчы не такія ўжо густыя

ў зямным гняздзе 
мільярды розных схоў
у небаскробах
на мікробных пашах
і ластаўкі 
пад кожнаю страхой
і пчолы ў вуллях 
на выгодзе пасек

разбураныя гнёзды і дамы 
то боль зямлі
і горкі плач сіроцкі
жыць і рабіць у шчасці можам мы
хоць і прыйшлі ў свет гэты
без сарочкі

мы пасажыры і праваднікі
у рэйсах калясонечных
транзітных
і вецер вандраванняў нам вякі
пяе адно і тое ж
як транзістар

напэўна нам шанцуе на святло
ў галактыцы
дык гнёзды рамантуйце
і сейце жыта
праганяйце зло
і пра зямную смерць не лямантуйце

