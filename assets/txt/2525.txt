малаверы песімісты ныцікі
скептыкі і нігілісты худасочныя
гляньце як бушуе
сонца у зеніце
як набраклі слівы
сокам сонечным

што вам не жартуецца
і чаму бунтуецца
я таксама з вечных бунтароў
нашы беды нашы крыўды забінтуюцца
вылечымся мы без дактароў

можна ў мутным побыце азлобіцца
у такой складанасці
трэба жыць прасцей
і тады на кожным школьным глобусе
пальма залатая прарасце

трэба рана ўстаць
у холад рэчкі бухнуцца
а няма ракі  нырнуць пад кран
каб у душнай і маленькай куханьцы
адгукнуўся звонам акіян

перакіньцеся з суседкай
словам з ласкаю
жонцы пацалунак падарыце
пяць хвілін паразмаўляйце ў скверы
з ластаўкай
нос малому плаксу падатрыце

хворага наведайце ў палаце
добрае нядобраму парайце
бюракрата чэрствага палайце
што завёўся ў вашым апараце
толькі не падтакавайце бонзе
толькі не храбрыцеся пасля
толькі не таўчыцеся ў абозе
з гордай незалежнасцю пасла
помніце пра ўсе зямныя мукі
напрацуйцеся каб забалелі рукі

не выдумвайце праблем галаваломных
хай вас раўнадушша не саб’е
і галоўнае
галоўнае
галоўнае 
не хлусіце ні народу ні сабе

можна раіць
можна лаяць
верыць можна
а чаму на сэрцы
так журботна і трывожна

патрэбна зубы сцяць
змагацца з муццю звыклай
каб з нашага жыцця
бездапаможнасць знікла

