вы начавалі над ракой
на сініх паплавах
я начаваў
і сенам пах
маленства млечны шлях
яшчэ ён пах тады расой
прытоенай слязой
загадкі зорныя плылі
маўкліва нада мной
было і потым разгадаць
жыццё мне не лягчэй 
бясконцы млечны шлях вачэй
жывых людскіх вачэй
цяпер у зорную пару
жыву я між лясоў
шлях на мяне глядзіць вачмі
загінуўшых сяброў
было і ёсць жыццё ў мяне
а будзе непазбежнасць
пара адкінуць мітусню
і вечную паспешнасць
пара пара прыйшла і мне
не коўзацца не зыбацца
сцвярджае век ты чалавек 
не страх не крах не прах
а з вышыні ўсю ноч на лес
і на мяне ўсё сыплецца
трывожны ціхі зорны дождж
журботны млечны шлях

