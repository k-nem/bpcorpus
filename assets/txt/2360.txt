адспявалі трубы залатыя
лета захлынулася ў расе
кветкі ў лесе ёсць
але не тыя
да чырвонай кнігі збеглі ўсе

дзе ты кураслеп лясны
дзе ворлік
дзе мядзведжая цыбуля  чарамша
ходзіш ходзіш 
i пяршыць у горле
плач асірацелая душа

а калісь было ўсяго надзіва
як збяднеў у нас зялёны свет
дзе знайсці сармацкае кадзіла
сонтраву і мечтраву і познацвет

вінаваты ў гэтым не сарматы
вінаваты ўсе мы  ты і я
каб адчуць сцюдзёны водар мяты
за сто вёрст ляціць мая сям’я

душна ад жалезнага прагрэсу
дружна падразаем жылы лесу
траў і кветак топчам карані
ад зялёнай адракаемся радні

што ты плачаш па траве і кветках
адрадзілі ж мы зуброў баброў
ну а чорны бусел вельмі рэдкі
а заўсёды быў з людскіх сяброў

многа ліха  ды усюды ціха
а зямля дакуль будзе цярпець
а нашчадкам нашым
чым жа дыхаць 
мы ўжо задыхаемся цяпер

трэба нам і захады і меры
каб між светлых беларускіх рос
зноў расцвіў чаравічок венерын
i званочак сіні ў лесе рос

