агонь начлежны смаліць вецце
скубе мурог падбіты конь
а я апошняга трохлецця
дзень кожны кідаю ў агонь

я быў шуканнем ашуканы
дарогай у палон узят
не я  мой конь непаслухмяны
непадкаваны вінават

лясы б маіх блуканняў высеч
распяцца б на крыжы хваін
за сотні дзён за сотні тысяч
на вецер пушчаных хвілін

адзін здабытак мой  пакуты
што сівізной ляглі на скронь
не лёд душы а боль пякучы
я ў прагны кідаю агонь

палю я рэшту дзён мізэрных
але не за цяжкія іх
шуканні вернасці ў няверных
святой любові ў несвятых

і не за тое іх палю я
што абпаліўся жорстка сам
што больш за марай не палюю
гадоў на марнасць не аддам 

палю з рашучасцю суровай
каб сталь з іх выплавіць да дня
загартаванаю падковай
надзейна падкаваць каня

палае горан мой у соснах
куецца ў ім дарожны дух
для горных круч для хваль высозных
для самых грозных завірух

