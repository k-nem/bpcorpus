сяджу ўсю ноч каля прыёмніка
за гузік шар зямны кручу
то свіст то твіст то пра біёніку
чаго шукаю
што хачу

зямля падзеямі аглушана
эпоха мае бас густы
мы словападам зацярушаны
як снегам цёмныя кусты

эпоха наша галасістая
бо кожны хоча прагучаць
каму свістаць каму падсвістваць
каму крычаць каму маўчаць

парыж мурлыкае і лашчыцца
у кёльне вые модны джаз
нашчадкі крыважэрных прашчураў
клянуць зза акіяна нас

бушуе ў моры шторм асенні
а з мурманска ў сцюдзёны змрок
да марака на хісткі сейнер
ляціць дзіцячы галасок
цябе чакаем вельмі татачка
хутчэй дадому прыплывай
і сэрца радасна затахкала
жыві марак не памірай

кароткай хвалі я удзячны
жыццё не гасіць ліхтары
і глушыць галасок дзіцячы
нечалавечы злосны рык

