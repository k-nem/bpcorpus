о сусветнае ўсёпераможнае маўчанне першай зямлі
калі выйшла яна з гарніла агню і пакуты
перайшла ад кіпення жыцця да імгнення сну і спакою
да імгнення
ў абдоймах прабыўшы ў агню
мільёны стагоддзяў
астывала ад іх каб жыццё маўкліва зачаць
о зямля пераможнай бязмозглай і яраснай цягі
перамагаючай у змроку і выпарэннях
калі дзіка крычаць брантазаўры звіваючыся між
хвашчамі
і дурманнымі папарацямі ліловай вадзе
о зямля перамагаючай чалавечай пяшчоты
калі дойлід за смех хатшэпсут з каменняў будуе
легенду
калі майстра мадон ад кахання ўмірае ў абдымках
каханай
калі я аддаю ўсе імгненні свае для яе
хто ж мы мацізямля
мы ўсе твае дзеці
мы нязменныя і як ты кожны час шматтварыя
мы з чакаючай гліны на родным полі
маўклівай і туга ўпартай
і з агню што віруе пад ёю з гнева і страсці
і з пяшчоты што дзіўна ляжыць у губах неферціці
мы такія
і будзем такімі  давеку
прабудзем 
давеку

