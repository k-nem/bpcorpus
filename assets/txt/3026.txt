дала прырода мне ваду і цвердзь
дала агонь каб не блукаў я слепа
дала жыццё а з ім дала і смерць
дала зямлю  а я глядзеў у неба

а каб агонь свяшчэнны не патух
каб зноў не захлынуўся чорнай багнай
дала прырода мне высокі дух
а я ствараў багоў  я неба прагнуў

я шмат чаго тады не разумеў
я і цяпер бадай не разумею
я іх ствараў і з імі я старэў
як і цяпер ствараю і старэю

усё што сёння ісцінай слыло
назаўтра толькі рэхам адгукнецца
i сіняй птушкі сіняе крыло
кавалкам неба ў сэрцы разаб'ецца

загадкі непазнаных берагоў
адказ  адна ў мяне самаахова
адказу не было  ствараў багоў
каб потым іх забыць і ўславіць новых

бог  невядомасць вечны вораг мой
яго ствараю і яго звяргаю
бясконцы з ім і ўсеадольны бой
яго кляну яму ж і прысягаю

быў атам  непадзельны  атамбог
цяпер  цяпер ажно дыханне зойме
калі ступаю праз яго парог 
галактыку адкрыць у пімезоне*

якое неба заўтра засялю
з якіх арбіт пабачацца мне цуды
не ведаю адно скажу зямлю 
вось гэту грэшную ніколі не забуду

як ёсць яна  я сэнс вышынь лаўлю
ствараю неба  сонечны паганец**
а дайце неба  я ствару зямлю
i пойдзе ўсё зваротнымі кругамі

