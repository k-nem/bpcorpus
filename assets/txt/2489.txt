я столькі бачыў агню
я столькі бачыў пажараў
што часам пра цішыню
неяк збянтэжана мару

не пра цыбульны загон
не пра вішнёвы засценак 
пра невялікі агонь
і пра вячэрнія цені

двое ці трое сяброў
шчырасць павольнай размовы
вецер з лугоў і бароў
сіні дымок сасновы

сала скрылёк на ражне
рэчка плюскоча пад крушняй
і дамаўляемся дружна
не гаварыць аб вайне

не дакранацца да ран 
мы ваявалі чэсна
наіўны самападман
сам ад сябе не ўцячэш ты

толькі агонь шугане
толькі мы чаркі напоўнім
зноў аб вайне аб вайне
абавязкова успомнім

усе мы ў баях гартаваліся
і не забыць нам страт
многія не дачакаліся
ні цішыні ні кастра

годы мае агнявыя
памяць навек устрывожана
з намі сябры франтавыя
каля агеньчыка кожнага

