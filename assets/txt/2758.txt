можа у даласе можа ў бейруце
мо на марсе а мо на зямлі
праз паклёп і прэнт і пакуты
чалавека ў смерць прывялі
чэрап свой заціснуўшы ў рукі
ён спасцігнуць не мог галавой
ўсю нязмернасць жыцця і мукі
ўсю нязмернасць смерці сваёй
ён не мог зразумець адзінага
ён не выціснуў як ні тужыў
разумення апошняй хвіліны
разумення апошняй мяжы
самнасам без думкі аб цудзе
разлучаўся з сабою ў вяках
з добрым шчасцем якога не будзе
злом што будзе дарэмна чакаць
з незламаным бэзам і з горам
з лепшай думкай падобнай на стрэл
з тымі дзецьмі якіх не створыць
і з людзьмі якіх не сустрэў
з ненапісанымі радкамі
з таямніцай роднай зямлі
з прагай неба і ўрэшце з рукамі
светлым дзівам што ўсё маглі
на арэлях дзяўчыну гушкаць
біць рыдлёўкай засохлы глей
кельму ўзяць або выпусціць птушку
чару ўзняць або даць на хлеб
і раптоўна павязка ўпала
вочы ўгледзелі зноў зару
і раптоўна яму сказалі
мы дарэмна цябе катавалі
калі можаш  забудзь і даруй
дай сваё дараванне небу
што заўсёды бачыў з акна
і айчыннаму жорсткаму хлебу
і радзіме нашай
і нам
кінь муры і забудзь аб гуме
ўсім прабач і ў жыццё ідзі
і застанься з зямлёю і думай
з гэтым сонцам
адзін на адзін

і ад слоў як вясёлкай светлай
свет размыла і павяло
о найлепшае сонца ў сусвеце
смех вачэй што бачаць святло
усім дарую усім дару я
даравання лёгкай рукой
ўсім праменням што ў кратах шаруюць
і ў палацы плывуць ракой
нават каменю нават лёсу
аб якім калоцімся мы
нават тым няшчасным калоссем
што ўзрасцілі хлеб для турмы
нават дурню злоснаму богу
што на здзек нас стварыў і аднак
можа ён не сказаў такога
але думаў напэўна так
рак пракляты што лапамі злымі
разрастаецца ў плоці жывой
калі вы сябе звеце  радзіма
не дарую радзіме такой
не дарую ад веку да веку
буду жыць ці не буду жыць
чым настрашыце вы чалавека
што вярнуўся з апошняй мяжы
самай жорсткай павязкай грубай
не пагасіць ніколі зло
у вачах маіх гонар і любасць
і прыўкраснае сонца святло

