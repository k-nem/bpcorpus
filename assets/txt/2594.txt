мы ўсе аматары амністый
і патуранняў і спагад
няма складаней простых ісцін
што пройдзеш свет але назад

я свет няпраўдай не праходзіў
быў часам тлум у галаве 
то бузіна расце ў гародзе
то дзядзька ў кіеве жыве

бог зберагае беражоных 
сівая прымаўка бабуль
а на ражон не лезь піжонам
і не кажы ты гоп пакуль

і хоць не хочаш  заякочаш
калі кума ты падпіла
вышэй пупа брат не падскочыш
хоць з’еш вала  адна хвала

і хай ты будзеш вельмі сыты
і на патэльні тук падскроб
а ўсёткі і вала з’ясі ты
і нечакана скажаш гоп

так век жыві і век вучыся
не плюй у студню гэта так
як доктар сам лепш палячыся
і на ўсе рукі будзь мастак

час нашы беды перамеліць
сыны цыбатыя растуць
яны і самі зразумеюць
складаных ісцін прастату

