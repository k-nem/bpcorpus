далёка мы ад роднае зямлі
над намі неба высіцца другое
а дожджыка хоць як тут ні малі
ён не спадзе крыштальнаю слязою

разлучаны мы з берагам сваім
з укладам прошлых дзён з народам нашым
на захад свой як сіраты глядзім
i п’ём разлукі горыч поўнай чашай

кароткі час а колькі ў ім падзей 
не злічыш іх і не акінеш вокам
а сэрца з кожным днём заве мацней
к разбураным сядзібам і валокам

я ведаю  прытулку там няма
зямля і край знявечаны без жалю
гаруе люд фашысцкая чума
крывавыя прыбіла там скрыжалі

шмат страчана разгублена сяброў
i дзе наш сын  не ведаем нічога
не ведаем ці жыў ён ці здароў
куды яго скірована дарога

ох родны мой без часу выбіт ты
з юначае шчаслівае пуціны
праклят жа будзь пасланнік ліхаты
спустошыўшы зямлю мае айчыны

напружана плывуць за днямі дні
нявідна ткуць нязнаную быліну
ці ўбачым мы прыветныя агні
i мірную ўваскросшую краіну

мой верны друг прайшлі мы крок у крок
крывых дарогпуцін ужо нямала
канчаецца наш шлях наш вечар недалёк
i ноч нам тчэ густое пакрывала

на схіле дзён я мару аб адным
ўзысці з табой на нашы гоні долы
зямлі сваёй усім нутром зямным
паклон аддаць схіліўшы нізка чола

