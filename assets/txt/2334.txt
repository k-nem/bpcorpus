мне вечную ручку з пяром залатым
прыслалі з усходняй краіны
каб мір бараніла служэннем сваім
яна да апошняй хвіліны

пяро навастрыў я саджуся за стол
за зброю такую не сорам
а толькі ўжо чую капаецца дол
яшчэ не напісаным творам

нянавісць з рыдлёўкаю зайздрасць з дубцом
варожасць з крывою сякерай
застылі ў маўчанні над вечным пяром
што думку злучае з паперай

чакаюць каб час загадаў ім хаваць
пяском засыпаць бессардэчным
надзённыя вершы якія пісаць
пяром я адважыўся вечным

хто ўздумаў прыслаць далакопную знаць
з якой знакамітай дзяржавы
што так непакоіць хацеў бы я знаць
майстроў далікатнае справы

чаму іх намерам чарнейшым ад хмар
далося пяро маё ў знакі
яно мне  японскіх таварышаў дар
у памяць ахвяр нагасакі

пішу я нянавісці злоснай назло
на гібель варожасці лютай
каб іх нелюдское злачынства было
апошняй людскою пакутай

злачынцаў ліхіх  далакопаў старых
я сам адспяваю спачатку
і хай тады вечнасць на песнях маіх
нявечнасці ставіць пячатку

