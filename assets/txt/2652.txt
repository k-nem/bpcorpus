на свежым пні глыбокія кругі
у іх нібы ў пласцінцы грамафоннай
схаваны ліўні грамавых сімфоній
і цішыня затоенай тугі

над дахамі ў світальныя часы
дымкі  як разматаныя палотны
лятуць ад нас бацькоўскія лясы
лятуць ад нас у вырай беззваротны

спякотны подых лядаў стаў гусцей
кругі на пнях раскручвае трывога
ці не лятуць ад нашага парога
калыскі ненароджаных дзяцей

