даруй мне божа бахус літасцівы
што я ахвяр табе не прынашу
што ў рот я не бяру гарэлкі піва
не пазірай жа ты на мяне скрыва
i адпусці нявольны грэх прашу

не я мой божа бахус вінаваты 
я шчодрыя насіў табе дары
я не мінаў ларкоў і тае хаты
дзе выпівон быў гучны і багаты 
падрэзалі ж мне крыллі дактары

о бахус так яны пастанавілі
каб хмельнага ніякага ні ў зуб
няхай ад іх у кожнай зручнай хвілі
нясе віном гарелкай за дзве мілі
i слова п’янае не сходзіць з губ

карай жа іх о бахус бестурботны
ты ведаеш што я  прыхільнік твой
служыць табе заўсёды я ахвотны
я без цябе і вялы і маркотны
а дактароў ты ўдрэбезгі напой

