быў ёсць буду
таму што заўжды як пракляты
жыву бяздоннай трывогай
таму што сэрца маё распята
за ўсе мільярды двухногіх

за ўсіх хто ўздымае цяжкія разоры
хто ў гарачым пекле металу
за ўсіх хто змагаецца з небам і морам
за жывых і за тых што сканалі

за ўсіх хто крывёю піша
ў нязгодзе
з рабства подлай дарогай
хто за край свой родны за ўсе народы
паўстане нават на бога

за ўсіх хто курчыцца ў полымі вёсак
хто ратуе краіну ад краху
за ўсіх хто бясстрашна глядзіць у нябёсы
з барыкады
з пушчы
і з плахі

хто са смерцю гаворыць з вока на вока
з яе усмешкаю ветлай
і ўсё ж узводзіць  нясцерпна далёкі 
храм наш агульны і светлы

а калі ён горда заззяе ў зеніце 
непарушны  ўзнясецца ў неба
вы з распятага сэрца кроплю вазьміце
апошнюю
болей не трэба

і няхай яна збоку недзе на ганку
дагарае й дзяцей не страшыць
на граніце любові
на граніце світанку
на граніце велічы вашай

