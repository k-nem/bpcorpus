затрымаць імкнуся назаўсёды
вось такім як зараз вобраз твой
з дальняй песняю з начнымі водамі
з месяцам што гасне над вадой
месяц састарэлы памірае
затрымаць яго каб ён заўжды
асвятляў твой тварык дарагая
і ў траве расістыя сляды
ведаеш ён сумны тонкі белы
сёння я хачу каб кожны жыў
і шкадую месяц састарэлы
што ў хвіліну шчасця нам свяціў
зоркі тыя ж а ўвесь час спадаюць
нехта ў небе пэўна ўсё ж сядзіць
і дажыўшы месяц разбівае
каб з асколкаў зорак нарабіць
папрашу яго каб ён пакінуў
ў кожны міг калі са мною ты
месяц драхлы месяц светласіні
што няўхільна коціцца ў кусты

