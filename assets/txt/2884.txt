змрок на кручы заспеў рабінзона бабовага
у дняпро ручаінай сплывае туман
ўсе паехалі качак страляць на падкову
абяцалі вярнуцца ды нешта няма
пільна слухаю ветрык з далёкіх затокаў
можа недзе дняпром затуркоча матор
але ціха
плаўка не відаць у сутонні
а над светам  шалёнства зіхоткае зор
перакрэсліўшы вудай смугу агнявую
я гляджу у свінцовы і грыфельны змрок
вось здаецца кругі
падсякаю ўсляпую
зноў узмах
зноў знікае ў прадонні плавок
каб не спудзіць спакою
з нядальных кшакаў
з прыбярэжнай лазы што цьмянее сцяной
ціха ўзносіцца пастка рыбацкага сака
ловіць зоры і іх апускае на дно
пэўна лягу пад стог
хай з глыбіняў знямелых
у адвечным і самым бяскроўным з баёў
вышніх знічак імгненнаагністыя стрэлы
да світання спадаюць у сэрца маё

