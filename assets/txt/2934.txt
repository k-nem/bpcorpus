карэта цара выязджае
гэткі на колах гадзючнік
у канале кацьчыным воды
да блізкага мора бягуць
вось бомба хай з падлы смярдзючай
хаіі з яго ката народаў
ката маёй беларусі
зараз шматкі палятуць
выбух той здох але
і яго смерч асколкаў нізрынуў
вось нясуць вось колюць пытанні
гэта каб іншых гнаць
не ён ім не скажа хто ён
ігнась грынявіцкі  не кіне
гонару многа ім гноям
па імю па бацьку па прозвішчу
гонару многа ім шлюхам
сыноў беларусі знаць
з апошніх згасаючых сілаў
пытанні пытанні пытанні
ён лепш успомніць пра тое
за што ён ішоў на замах
успомніць бабруйшчыну мілую
майскую стужку бярозы
дняпро на райскім світанні
белыя світкі ў лугах
                          
і ў яго галаву адрэзалі
і ў сасуд са спіртам паклалі
                                
спрэс трэслі усіх на допытах
хто гэта хто гэта хто
але галава маўчала
і людзі вядома ж маўчалі
адзін толькі выдаў паскуднік
і з тым перайшоў у нішто
і сяброў ягоных павесілі
быў ранак сонечначысты
а ноччу як развітанне
калі іх везлі хаваць 
у сінім небе начным
сінім як спірт празрысты
ўсплыла чырвонага месяца
адсечаная галава

