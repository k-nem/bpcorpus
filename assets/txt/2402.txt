за прасніцай гарбатаю
матуля ледзь не плакала
жыццё маё праклятае
праду не кужаль  пакулле

сляза цішком свяцілася
было гэта даўно
зрывалася кацілася
у кут верацяно

настольнік трэба выткаць
ручнік і паясок
прыгодна толькі нітка
танчэй за валасок

далёка час той зрэбны
ды мучаешся ты
радок патрэбны срэбны
а можа залаты

ірвецца не прадзецца
як з пакулля радок
і сэрца не праб’ецца
праз слоў сухіх лядок

і маму маладую
забытую душу
здалёку пазаву я
і ціха папрашу
ты зноўку як калісьці
мяне пакалышы
у песеннай калысцы
і прашапчы пішы

