на схіле дня святла яшчэ даволі
вільготны цень кладзе дубоў сям'я
о як патрэбны мне твае далоні
любоў мая

калі стамлюся некалі праз меру
адчуць бы мне падтрымку рук тваіх
і я ў прыліў магутных сіл паверу
бо мы ўдваіх

прыкмеціш што ўскіпаю недарэчы
і слова крыўднае сказаць хачу 
ты апусці далоні мне на плечы
і я змаўчу

дубы на позні дол ссыпаюць лісце
і ў кожнага зямны кароткі век
ў мой лістапад няшумны дакраніся
маіх павек

і я адчую ўбачу невідушчы
далонямі тваімі ўбачу я
ў палёце ластаўку рабіну ў пушчы
любоў мая

