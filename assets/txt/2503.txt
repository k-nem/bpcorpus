шумадзія  сэрца сербіі
і боль яе невыносны
нізіны  таполі срэбныя
горы  чорныя сосны

але чарнейшы за дрэвы
быў дзень
як стралялі дзяцей
народная памяць не дрэмле
яна ўсё ясней і чысцей

хацелі бацькоў запалохаць
забралі са школы малых
вялі іх між гор сінім логам
дзе восені пах і смалы

спакойна ішлі пяцікласнікі
на гібель
на верную смерць
у хмарныя дні і ў ясныя
бяссмерцю тут вечна гарэць

назаўтра усе цыганяты 
чысцільшчыкі ботаў чужых 
пакінулі звычны занятак
у чэсць аднагодкаў сваіх

не чысціць забойцаў
не чысціць
закідаць гразёй гэту дрэнь
і брудныя боты фашыстаў
былі у крыві цэлы дзень

i вось наляцела расплата
паблізу ад сербскіх сяброў
адважныя цыганяты
палеглі ў скрываўлены роў

літасці не прасілі
ворагам слалі праклён
дэсанка
дэсанка максімавіч
паклон вам
нізкі паклон
не знаю ці ўдасца нам стрэціцца
ізноўку ля савыракі
агнём незгасаючым свецяцца
на помніках вашы радкі

штогод пачынаюць званкамі
тут школьны вялікі урок
а людзі з вянкамі з вянкамі
сцішаюць жалобны крок

а полымя ружаў і макаў
на ўсіх кантынентах відно
і я над магіламі плакаў
і піў з цыганамі віно

мы памяці мёртвых не здрадзілі
навечна спляліся яны 
званочкі журботнай шумадзіі
і нашай хатыні званы

