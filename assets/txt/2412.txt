ізноўку гром на лес на голы
і хмурацца сябры мае
у сэрцы нейкі даўні голас
сігнал трывожны падае

нябёсы грозяць нам патопам
грамы раз’юшаныя б’юць
галіны прыпяцкіх прытокаў
сябе ў маланках пазнаюць

ды верыцца не пакалеча
сады палі дачасны гром
а бесклапотная малеча
шумліва цешыцца дажджом

размыты цёплыя дарожкі
далёка ў лесе гром асеў
і асцярожна басаножкі
дзяўчына босая нясе

