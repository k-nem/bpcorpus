пад вербамі што нахіляюць
у цемры над вірамі стан
над ціхаю вадой палае
маленькі залаты вулкан
смаллё ў жароўні сыпле іскры
і ціхай рэчкі глыбіня
святлом няпэўным алым чыстым
пранялася амаль да дна
ноч пахне радасна і смутна
вярбовай горкаю карой
і нос чаўна плыве нячутна
над змрочным лесам пад вадой
і ў гэтым лесе дзіўным сінім
стаяць забіўшыся углыб
шырокія тугія спіны
заснуўшых пад вадою рыб
трапечуць багавіння струны
рыб клоніць бурштыновы сон
замры падобны да нептуна
трызубец сціснуўшы ў далонь
бліжэй бліжэй як слёзы цёплыя
ад жаркіх водбліскаў святла
чырвоныя падвескі кропляў
нячутна падаюць з вясла
адзін удар трызубай снасці
і ў ходзе казачных падзей
жывое трапяткое шчасце
само ў далоні упадзе

