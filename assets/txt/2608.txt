грымяць грымяць святочныя салюты
і феерверкі зырка рассыпаюцца
і дзетвара да батарэй збягаецца
і смех і крык на кожнай плошчы люднай

а мне заўсёды страшнавата робіцца
як неба засцілае дымам шызым
і жаласна звіняць у вокнах шыбы
і нечыя матулі сумна горбяцца

руіны пад асфальтам ціха стогнуць
і прывіды мінулага ўстаюць
і б’юць гарматы ў маладосць маю
і вусны ад пякельнай смагі сохнуць

вам весела шчаслівыя дурніцы
вас цешаць халастыя перуны
а я ўвесь век нясу ўсё ад граніцы
трывожныя калючыя зарніцы
і плач і хрып і грукаты вайны

нявесела як сто гармат бабахне
нясцерпна горка гарадам згараць
нялёгка і героям паміраць
і кожны подзвіг кроўю душна пахне

сябры мае
прашу цішэй паліць
зямлі яшчэ баліць
і мне баліць

