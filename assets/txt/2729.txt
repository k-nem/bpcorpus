трагедыі не знікнуць пры камуне
хоць знікнуць голад і прыгнёт і жах
захоча ён дабрацца да нептуна
яна  сады вырошчваць у ільдах
і рыне ў космас карабель імклівы
да новых зор да новай стараны
і пройдзе месяц для яго жахлівы
а для яе  дзесяткі год зямных
і лямант радыё з канца сусвету
не даляціць праз папялісты змрок
каханне адгукніся дзе ты дзе ты
ў якіх краях гучыць твой лёгкі крок
ён руль трымае пальцы пабялелі
ў вачах ад рэзкіх слёз стаіць туман
планеты ледзяныя пасівелыя
жыцця ні кроплі аміяк метан
далей далей сусвет бязмежны зведаць
шукаць разумнае шукаць людзей
ў туманнасці далёкай андрамеды
з пачварамі змагацца цэлы дзень
і прыляцець з далёкіх зорных светаў
да прыліўных дажджоў да поўных рэк
да самай лепшай да сваёй планеты
дзе так чакае родны чалавек
сустрэць яе ў пачатку цёплым мая
і ўбачыць што прыйшла яе пара
што любая амаль зусім сівая
па ўзросту як старэйшая сястра
пачуць ад любай у тузе і жалю
ў згрызотах і каханні і журбе
 я гэту яблыню тады саджала
і дачакалася яна цябе
пятнаццаць год у зараве стажараў
яна пладамі біла па зямлі
глядзі алеяй падыходзіць пара
і хлопец  наш і мы вось так маглі
глытаць салёны вецер акіяна
ў шумлівых пушчах раскладаць касцёр
ў садах малочных сустракаць світанак
ўсе дваццаць год што ты ляцеў да зор
і ўсё ж мне добра што тугу і старасць
пакінула сабе як лепшы дар
я ганарылася табою ў марах
адважны мой каханы мой ікар

і можа шчасце менавіта ў гэтым
каб любаму аддаць усе гады
каб адкрываць нязнаныя планеты
сівець чакаць кахаць расціць сады
не быць ніколі вербным херувімам
і для адвечнай мары дарагой
ў касмічным пыле у агні і дыме
спаліць жыццё над цёплаю зямлёй

