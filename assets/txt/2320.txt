кажуць што рэкі птушкамі створаны 
такімі малымі на першы пагляд 
капалі і ў дзюбах адносілі ў бор яны
мяшочкі з зямлёй
і ляцелі назад
а каня гуляла ды мыла іх здзекамі
і птушкі паслалі ёй вечны праклён
таму і лятае яна над рэкамі
і просіць піць
аж да сённяшніх дзён
канаючы ўлетку штодня на спякоце
той рэдкаю кропляй яна існуе
што хмарка дажджом прашумеўшы ў лістоце
з нябёсаў часамі пашле для яе
я ўпарты не кіну пачатае справы
каменне крышу
разграбаю пяскі
пад кпіны аматараў лёгкае славы
капаю рэчышча ўласнай ракі
з надзеяй гляджу на крыніцу спатканую
хачу каб яна разлілася ракой
не волгай магутнай
не нават камаю
хоць бесяддзю што на радзіме маёй
бо прагай да працы ахоплены часта я
і сэрца абпалена смагай радка
бо жыць не магу
як каня няшчасная
кропляй дажджу з лесавога лістка

