за годам год ляцяць дзесяцігоддзі
як дождж як пыл як снег на галаву
на той зямлі дзе змалку я жыву
дзе аддаю з календаром у згодзе
свой час сяўбе гарачай і жніву

стаіць ужо з цапамі і мятлою
час малацьбы каля маіх дзвярэй
і што ні дзень да той пары бліжэй
калі зямля як сказана не мною
мяне ў свой змрочны прыме маўзалей
дзе прагных дрэў сторукае карэнне
абмацвае сляпое сутарэнне
шукаючы вады сваім ствалам

там буду я і плён мой будзе там
калі не ператворыцца ў насенне
а пойдзе на спажыву ветракам

