о каханне маё бясконцае
не ўцякай ад мяне пашкадуй
за табой як за светлым сонцам
па штодзённай дрыгве іду

чарада нада мной жураўліная
пада мною  балот віры
журавінамі журавінамі
кроў мая на куп’і гарыць

на шляху толькі чорная лотаць
а за мной ад маёй крыві
утрапёна квітнеюць балоты
смолкай песень пярэснай любві

кроў сплывае няма спакою
і калі ўпаду нежывы
красаванне кветак жывое
застанецца на месцы дрыгвы

