сыйду са сцежкі я тваей
як цень з няведамага краю
хоць і не вырву ўжо з грудзей
таго з чым жыці сіл не маю

судзіла доля мне сустрэць
цябе як казку негадану
ды не судзіла доля мець
пацехі з гэтага жаданай

пракляцце нейкае вісіць
над лёсам марным і сірочым
ды рве і рве за ніцяй ніць
якія з шчасцем злучыць хочуць

нявольнік дум сваіх і сноў
сябе самога раб няшчасны
я скрозь жыццё адзін сам шоў
пуціны не зазнаўшы яснай

і думаў што ўжо скаваў лёд
мне ўсе жаданні і парывы
што дажыву я сваіх год
пасвойму вольны і шчаслівы

так думаў сталася не так 
душу збудзіла дзіўна з’ява
чагось жадаць пачаў бядак
штось згледзеў больш як смерць і слава

інакш забілася ў грудзях
сляпое прыспанае сэрца
змяніў на кветкі церні шлях
і думаў шчасце ка мне рвецца

але здалося гэта ўсё
быў сон а ява засталася
надзеі зорка ў небыццё
як здань жывая праняслася

зноў сам адзін як блудны цень
з далёкай вырваны каметы
ідзі брыдзі і ноч і дзень
навек згубіўшы ўсе прасветы

каб мог душу ўзяць паказаць
каб мог сабе сам вырваць грудзі
тады б мо ты змагла паняць
чаго паняць не хочуць людзі

тады б мо каменем цяжкім
маёй душы не надзяліла
над сэрцам мела б жаль маім
ды і ўздыхнула б над магілай

