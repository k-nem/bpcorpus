і мяне хвароба тузанула
ведзьме рыхтавала на пасаг
адыдзі  дабром прашу  зануда
дай мне пра здаровых напісаць

бо пакуль шукаў я слоў глыбінных
каб душой не пакрывіць ні ў чым
пачарнелі ўсе мае рабіны
зледзянеў ядловец уначы

не жадаю ў буркатні пагразнуць
скардзіцца не ўмею не хачу
і не стану прытварацца блазнам
з маладымі ціха памаўчу

маладосць не хочаш  не вяртайся
мне не сорам жыць і з сівізной
толькі зрэдку ты са мной вітайся
не пад новы год і не вясной

прывітайся ты са мною ўвосень
калі дождж так цяжка б’е ў душу
можа не ўпаду я на пракосе
можа луг апошні дакашу

