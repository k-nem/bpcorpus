сніў я сон быццам нехта пяшчотна мяне крануў
чуў я словы пяшчоты прывабныя як міражы
сон кагосьці здаўна мне вярнуў пазабытую але адну
з цемры згаслыя гукі вярнуў да струны
ўваскрасіўшы струну
і яна зазвінела  у явы і сну на мяжы
і на гэтай мяжы я цябе зберагаў як агонь трапяткі
як хвіліну дрымоты апошнюю мы беражэм
ад павеваў і пахаў ад сонца ад дотыку грубай рукі
і ад песні дажджу і ад думкі што нас сцеражэ
бо не ведаў  і ведаў што дзень узляціць як ласо
і пацягне бакамі мяне па пяску і траве
да турбот да жыцця да шумлівых яго галасоў
да згрызот забыцця да імклівых дарог і лясоў
да ўсяго што навекі цябе ад мяне адарве
і ўпадзеш ты у змрок як сляза як згасаючы дзень
і навекі ты ў цёмных бяспамятных згінеш вяках
у міг апошні дрымоты як толькі наяве ўпадзе
не на грудзі твае а на ложа пустое рука

