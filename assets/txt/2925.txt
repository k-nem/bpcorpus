мой край ваўкі зубамі шкамуталі
з вачэй закінутых журботна слёзы
змяшаўшыся с крывёй на дол плылі
я простым быў
я ўсё жыццё хацеў
алівы ўзрошчваць абвадняць пустэчы
на святы ў недалёкім гарадку
пот змыўшы з цела танцаваць з дзяўчынай
і ўсё забыў бо ў мой пясчаны край
прыйшоў філісцімлянін
я не мог
забыў дзяўчат саху спакой і волю
адное засталося  сіла зброі
адное засталося  песні гневу
і я узняў свой сцяг і легіёны
пайшлі за мной
у гневе ярай бітвы
я перамог амаль
і толькі сэрца
ўсё тым жа засталося чалавечым
і сумавала па садах і хаце
па простых радасцях і па каханай
па ўсім перагарэлым у сутычках
што я забыў
адпомсціла яно
звяло мяне з падступнай і пяшчотнай
прыгожая  яна была каханай
далёкая  яна была жанчынай
з вачыма божай маці на іконах
і з ротам сучкі прагнай цэлы век
мяне трымала ў радасным палоне
і добрым называла і прыгожым
і пальцамі слабымі як пялёсткі
адняўшы сілу выдала чужым
стаю хістаючыся над сталамі
прыкуты ёю да калон варожых
і чую музыку і гром кімвалаў
і слёзы блізкіх што рабамі сталі
няма няма заступніка у іх
але найгорш найгорш мне кроіць сэрца
што чую голас дарагой і любай
і пацалункі  ката і яе
і трызняць вочы цёмныя сляпыя
успамінаючы парог бацькоўскі
і маці што прадзе штовечар воўну
на камені яго
о гэты смех
прыгожай сукі у раскошнай зале
што можаш ты паставіць супраць маці
усе твае надуманыя словы 
хлусня як ты сама
а маці ёсць
і сонца ёсць і ёсць мая радзіма
я сын яе і я ў крыві ўстаю
хістаюся ўстаю і ажываю
я буду жыць я знішчу вашы вежы
і род твой на зямлі забудуць людзі
ты памылілася і гэтай здрадай
такога ворага
братам прыдбала
якога ў іх ніколі не было
хістаюцца калоны
дах трасецца
няхай загіну але разам з вамі
таму што я сляпы таму што цёмны
прададзены багамі і табой

