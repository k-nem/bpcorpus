сады як белагрудыя мядзведзі
павіслі на рагацінах падпор
сцвярджаючы што дол і высь  суседзі
сышліся ярусы пладоў і зор

паўзе туман з нізін платы намоклі
струменіць цішыня
                                  і ля двара
запахлі раптам дзедавы каноплі 
прынада позняя для снегіра

дрымотную знямогласць даспявання
на яблынях няцяжка прыкмячаць
дзе ж тое дрэва мудрага пазнання
дабра ці зла
                      маўчаць сады маўчаць

не ўспыхвае і не трапеча лісце
хоць тут усё авеяна агнём
калі сузор'і яблыкаў пякліся
і гаслі са знявечаным галлём

пякліся яблыкі
                          і цень адама
віднеўся між счарнелых голых дрэў
тады не райская гарэла брама
і не спакуснік зваблівы дурэў

такія ж зоры яблыкі такія
як год як шмат гадоў таму назад
і я кажу не бойся еўдакія
ступіць у сённяшні прыціхлы сад

