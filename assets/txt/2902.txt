хлопча мой мы ніколі не будзем з табой
блукаць па свежай траве
адгрымеў і забыўся далёкі бой
а асколак пад сэрцам жыве
каля сэрца ў цёплай сумцы яго 
ён лічыць кожны удар
мне шкода мне шкода шчасця твайго
абарваных жалезам мар
так сказала яна
і голас мой
абарваўся ад чорнай тугі
ты свецік мой
ты званочак мой
ты клёнік мой дарагі
о вайна акопны смурод баёў
о адроддзе пекла і зла
нават мёртвай  ты знішчыла шчасце маё
нават здохлай  гора дала
чорны цень твой на кволых дзяўчынак упаў
ўсё забіў запаскудзіў вакол
прыбіць бы сволач цябе да слупа
і ў глотку асінавы кол
не трэба каб золкі спусціўся туман
паўстань пераможны дзень
для кахання майго заслоны няма
я хачу
і адступіць цень
і цябе з тваёю мужнай тугой
сагрэе мая рука
і асколак ты выплачаш з сэрца свайго
як выплакаў казачны кай
не трэба не трэба сумных вачэй
не трэба пакут і няўдач
не трэба не трэба сагнутых плячэй
любая
светлая
плач
як царэўна плача як сонца праз дождж
як расы ружавеючай дым
і адступіць боль і апусціцца нож
узняты над сэрцам маім
я вып’ю слёз тваіх цёплую соль
я згару на тваім агні
ты чуеш сталь тае сплывае як боль
ад кахання ад цеплыні
любая сэрца маё не трывож
што гэта
ў сне ці не ў сне
слёзы слёзы сярэбраны дождж
ад якога кветкам квітнець
у радасці яснай за нас з табой
на нябёсах нап’юцца багі
ты месячык мой гномік мой
ты  жаўранак мой дарагі

