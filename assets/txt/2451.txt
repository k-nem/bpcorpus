птушка ловіць дзень свой у палёце
дождж ільецца
падрастае лён
сонца ў агнявым кругазвароце
лік вядзе
сваіх спякотных дзён

толькі мы ў пакутным трапятанні
марылі пра нейкі дзень удач
вырашалі вечныя пытанні
а суседак не пачулі плач

а цяпер бывае ў госці прыйдуць
нечакана ў мой шумлівы дом 
даўні боль
мае старыя крыўды
разануць бязлітасным лязом

суцішаю жартам хваляванне
што было  сплыло
а боль  міне
толькі вось надзеі спадзяванні
не заходзяць болей да мяне

