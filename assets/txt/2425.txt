мне бацька не пакінуў роднай хаты
ні высланы снапамі гулкі ток
куды прыходзіў зімнім днём сахаты
паскубці сена ды пацерці бок

і кожны дзень
даваўся нам не дзешава
гняла бядой вайна
маіх старых
з магіл бацькоў прынёс я на падэшвах
адзін пясок
адзін пясок сыры

прабачце археолагі
не надта
музейную люблю я старызну
я у казармах жыў
і ў інтэрнатах
і ў дваццаць тры
урэзаўся ў вайну

мяне расцілі не тэатраў драмы 
трагедыі жыцця
мяне мой мінск
заўжды
засыпаны ліствою і вятрамі
хоць ненадоўга
робіць маладым

мы творым горад
горад нас стварае
люблю яго
шматфарбны гул і спеў
і часта з асалодай паўтараю
наш горад
наша школа
наш праспект

і тлум люблю падземных пераходаў
і новы дом рукой хачу крануць
глытаю пах сваіх хлебазаводаў
і толькі пах бензінавы кляну

