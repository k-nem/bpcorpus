мы хадзілі некалі сюды
насыпаць у кайстры жалуды
потым ты сядзела пад дуплом
гаспадыняй
я  гаспадаром
жалудоў дзве кайстры 
твой пасаг
гралі шэршнімайстры
на басах
пад равеснікам суровых
продкаў
чай пілі мы з жалудовых
сподкаў
а цяпер мінуўся гульняў час
сподкі замалыя ўжо для нас
а дупло для нас зацесны дом
цёмна ў ім
не свеціць ён агнём
мы з табою хітрымі былі
раскідалі попел па зямлі
пахавалі сподачкі ў траве
хто цяпер у доме тым жыве
мусіць шэршні там звілі гняздо
і гудуць гудуць я знаю хто
то гудзе мой сум ён сёння злосны
ён ляціць
заходзіць сонца ў сосны
злосны ён ад нашых стрэч ад згадак
вечарэе
полем крочыць статак
сум ляціць а па вачах яму
б'е трава высокая касая
ён бадаецца кароў кусае
як і мне і ім маркотна
 му

