граніц няма шаленству катаў
душы даві
крыві крыві
вот лозунг панскіх дэмакратаў

лютуе кат растуць магілы
а на магілах  бур’яны
краіны верныя сыны
клюе вас ожэл белакрылы

працяты жудасцю астрогі
i стогнам поўняцца муры
хвала вам гонар змагары
не зарастуць вашы дарогі

вас судзіць суд прадажнай зграі
дзе панскі зброд
сумленне кінуўшы за плот
на крэсах цуды утварае

а на тых крэсах енк пакуты
гібее чэзне там народ
а той фашысцкі панскі бот
ступае помсліва і люта

о беларусь у польскіх межах
цябе распялі на крыжы
твой дом запоўнілі вужы
і дзеліць кат твае адзежы

але ўсяму свая ёсць мера
надыдзе неўнікнёны час
i будзе суд загнаных мас 
адплату ён нясе вам зверы

