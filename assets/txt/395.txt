і неба цямнейша ад сажы
і крык далятае савы
падводзяць кабеціну стражы
ім трэба яе галавы

ужо вісельня к дзелу гатова
гатова людзям паслужыць
слупочкі і роўны і новы
пятля на пярэчцы вісіць

вяроўкаю вецер махае
варушыць асіна зямлю
ля століка кат пахаджае
намыліў слізгуча пятлю

рыхтуецца смелы ахвочы
на ўсходцы ахвяру вядзе
закрыты кабеціны вочы
ланцуг на руцэ і назе

кат глянуў на бабу на неба
уніз на людзей на зямлю
пятлю залажыў як і трэба
пятлю ён на шыю сваю

кабета зляцела з усходаў
і столік за ёю зляцеў
пачуліся крыкі з народу
што тут жа стаяў і глядзеў

хістаецца труп на вяроўцы
кабета прыпала да ног
і вырвалась страшнае слоўца
сыночак мой родны сынок

а неба ўсё чорна як сажа
і крык далятае савы
падводзяць кабеціну стражы
ім трэба яе галавы

