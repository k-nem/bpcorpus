ялінку выкінулі за адрыну
яна ляжыць ва ўладзе ціхіх дум
на голкі жоўтыя пушысты сіні
злятае снег і навявае сум
цяплілі ўчора свечкі ёй вітыя
а сёння аддалі яе снягам
блішчаць дажджу віточкі залатыя
забытыя на голках тут і там
ляжаць вядома нудна за адрынай
і сумны свет праз снежную імжу
адное засталіся успаміны
віточкі залацістага дажджу
але яна свядома ганарыцца
і доляй і чарговасцю падзей
хай жоўтая хай ападае гліца 
яна жыве яшчэ ў душы дзяцей

