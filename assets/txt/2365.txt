у акенца тваё
я пастукаў зязюльчыным ранкам
пасля салаўінага вечара
і перапёлчынай ночы
вока тваё як зорка
бліснула зза фіранкі
хто там
хто ты
і чаго ты хочаш

я мог бы выдумаць
што я славуты наватар
цаліны пакарыцель
ці майстра футбола
але быў салаўіны вечар
і прытварацца не варта
стаю які ёсць
перапоўнены радасным болем

мажліва я цір
куды кожны
можа забегчы і выстраліць
куляй насмешкі
ці шротам грубасці
я магу даць здачы
і ў дадатак выстраіць
перад табою ўсе воблакі
ад вялікай любасці

мажліва гара я
што нярэдка горбіцца
ад адзіноты і смутку
пра гэта здагадваюцца
вельмі і вельмі нямногія
я хачу цябе вывесці
зза гэтых акенцаў мутных
і светлым ручаем
абмыць твае ногі

мае адбіткі ты знойдзеш
на акіянскай хвалі
і ў налітым вадою
следзе ад капыта
а сёння я ў вачах тваіх
што сто год мяне хвалявалі
хачу пасяліцца
і ні пра што ні пра што не пытаць

ды толькі не магіла
не не магіла я
вянкі з жалобнымі стужкамі
на мне не ляжаць
нават калі прагоніш
я цябе не пахаваю мілая
толькі зоркі і травы
ад крыўды глухой задрыжаць

і больш ты не ўбачыш ніколі
маёй прыгорбленай постаці
вось і ўсё
адказвай
не бойся я не ўтаплюся ў стопцы
ты соладка пазяхнула
аж хруснулі маладыя костачкі
 гэта занадта
для мяне хапіла б і добрага хлопца

