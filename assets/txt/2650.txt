мне экзотыка цяпер не міла
ды вярнуўся ў сне туды назад
бухара цяністы сад эміра
хвост паўліна як падвесны сад

быў бы я ў сваім дняпроўскім лесе 
гнуў бы дрэва каб сарваць арэх
закрычаў паўлін ты заглядзеўся
на красунь маіх за гэткі грэх

будзеш зараз пакараны люта
вежа паднябесны мінарэт
і  лячу я ўніз без парашута
пакідаю добры белы свет

так ніколі не ляцеў не падаў 
на вярсту зямную з той вярсты
сорак сем пражытых лістападаў
падсцяліце мне свае лісты

