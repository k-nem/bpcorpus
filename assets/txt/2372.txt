а сонца цябе прасмаліла
ты пахнеш чаборам
сасной
а тут яшчэ спее маліна
на ціхай палянцы лясной

забудзь падрабязнасці быта
будзёншчыны потны рэжым
нырнём
у лясоў першабытнасць
а можа ў дзяцінства збяжым

ах словы
высокія словы
ва ўзнёсласці  фальшу налёт
а ёй бы пад ветрам сасновым
пазбавіцца вечных турбот

ад кухні заўжды цеснаватай
адкуль толькі сцены відны
сябе я адчуў вінаватым
і горка ад гэтай віны

асеннія будні нахлынуць
ты ў кухні цішком запяеш
успомняць чабор і маліну
пабляклыя вусны твае

