дождж ідзе праменісты і дробны
пахнуць мятай мокрыя лугі
вось ён свет як сэрца непадробны
да дажджынкі кожнай не глухі

росная зялёная айчына
на цябе паўнюткую святла
пазіраюць круглымі вачыма
птушаняты з цёплага дупла

з гнёздаў мы даўно павыляталі
ды не развучыліся глядзець
як па спелым полі па атаве
дождж грыбны на дыбачках ідзе

самы раз цяпер з лазовым кошыкам
па сцяжынках рысяў і ваўкоў
выправіцца з раніцы на пошукі
маладых тугіх баравікоў

я стаю гады свае гартаю
і сціскае сэрца нейкі боль
быццам я на месяц адлятаю
быццам я лугоў не ўбачу больш

не не развітаюся ніколі
з родным краем дзе так светла нам
проста я люблю яго да болю
і з любоўю дзецям перадам

