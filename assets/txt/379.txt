каб таму па локаць
адсушыла рукі
і аб сценку біўся
ад балеснай мукі

хто сушыў ў няволі
люд наш працавіты
задаваў вужача
раны непазбыты

каб таму крукамі
пакрыўляла ногі
і да роднай хаты
не знайшоў дарогі

хто крыўляў нам праўду
застаўляў ў прыгоне
бежанцамі гінуць
на бацькоўскіх гонях

каб таго скруціла
гадзінавым скрутам
і прыстала потым
сухажыльным прутам

хто круціў нам сцежкі
да жыцця і славы
засцілаўшы вочы
туманом крывавым

каб таму маланкай
асляпіла вочы
і блукаў абмацкам
ён удзень і ўночы

хто для нашых дзетак
хоча асляплення
бэсціць чужаніцай
думак прасвятленне

каб вады гарачай
на таго нагрэлі
і не ўстаў ён болей
са сваёй пасцелі

хто над беларусяй
хоча распасцерці
свой бізун чужацкі
і народ усмерціць

каб таго парвала
з сэрцам на тры часці
і звяр’ё збрылося
мяса параскрасці

хто быў прычыніўся
нашаму падзелу
на кускі парваўшы
маці роднай цела

