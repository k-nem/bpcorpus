не веру ідалам паганым
што выразаюць разьбяры
бажкам не веру маляваным
што мажуць фарбай маляры

не веру купленым прарокам
што з казальніц за грошы лгуць
і сочаць прагавітым вокам
скуль больш чырвонцаў ім нясуць

не веру ў фокуснікаў цуды
усіх народаў і вякоў
што ў ход пускаюць хітра ўсюды
туман на цёмных слепакоў

не веру ў каменны багоўні
ў людской асвенчаны крыві
дзе толькі вяжуць бы ў прыгоне
жывому духу ланцугі

ні за якую плату меру
не дамся гэтай варажбе
ў народ і край свой толькі веру
і веру ў самаго сябе

