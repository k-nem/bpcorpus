якія жальбы нашто мне плакаць
прад кім з чаго
 свет людскі крывёю зліты
цяжкім болем твар парыты
твар яго

ну што ж няволя няхай нядоля
сцярплю я сам
там у вайне абнятым краі
смерць збірае ураджаі
косіць там

няхай памру я адзін ў чужыне
 няхай гатоў
там дзе гром дзе свішчуць кулі
сном апошнім шмат паснулі
 шмат братоў

пакінь жа сэрца тужыць аб волі
цяпер пакінь
злійся з горам бедных матак
жонак дзетак ніваў хатак
ці загінь

