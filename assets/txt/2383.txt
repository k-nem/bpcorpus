бывала вяртаешся з лесу ў маленстве
а сонца зайшло і туман па нізінах
і раптам здаецца што сцішаны лес той
суровым паглядам глядзіць табе ў спіну

і страх азірнуцца але азірнуся
затоена ўсё ды нікога не бачу
дадому спалоханы трошкі вярнуўся
але не прызнаюся і не заплачу

цяпер за сталом у бяссонныя ночы
мяне ахінае часамі трывога
і спіну свідруюць суровыя вочы
а як азірнуся  нікога нікога

