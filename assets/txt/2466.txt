то ў надзеях то ў скрусе
безаглядна жывеш
нібы конь той па крузе
ўсё ідзеш і ідзеш

іншы раз ірванешся 
па гаючы глыток
паляціш
спадзяешся
будзе новы віток

спадзяешся і верыш
што наперадзе ёсць
і паэзіі неруш
і сама маладосць

мы штодня сабе хлусім
ну а ісціна дзе ж
нібы конь той па крузе
ўсё ідзеш і ідзеш

дні імчацца імкліва
не шкадуючы сіл
за апошні маўклівы
свой зямны небасхіл

я не веру у цуды
і туга не грызе
я развеяны ўсюды
па шматку па слязе

на дарозе суровай
недзе там за табой
і ласкавыя словы
і пякучы мой боль

было шчасця не многа
больш агонь ды бяда
не шкада мне нічога
усяго мне шкада

