як толькі за оршай
направа павернеш 
прыедзеш у вёску
пад назвай цукерня

бабулі ласкавыя
добра там лечаць
дзяцей што цукеркамі
зубы калечаць

тут мыюцца толькі
салодкай вадою
і весела ўсім
за салодкай ядою

з вішнёвым варэннем
тут вараць ірыскі
густы мармелад
наліваюць у міскі

на сонечным мёдзе
пірожныя смажаць
гузы сінякі
тут марожаным мажуць

з лугоў навакольных
злятаюцца пчолы
і робяць ласунчыкам
дзесяць уколаў

ды хутка ўсе дзеці
пытаюць трывожна
 ізноўку цукеркі
 не хочам пірожных

ні хлеба ні мяса
ні кроплі гарчыцы
як цяжка лячыцца 
цяжэй чым вучыцца

і плачуць і просяць
ласкавых бабулек
 ах дайце бабулі
хутчэй нам цыбулі

нам хочацца хлеба
і супу і кашы
прайшла ўжо хвароба
салодкая наша

