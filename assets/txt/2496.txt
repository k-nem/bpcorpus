у шматгалосым гуле
заблудзішся парой
балконы  шыльды вуліц
і выстаўкі двароў

наш горад на уздыме
дарос да хмараў ён
і дбаюць гаспадыні
пра кожны свой балкон

у добрых рупных жонак
заўжды святочны лад 
і кветкі і вазоны
і дзікі вінаград

ніхто тут не пярэчыць 
спявай іграй любі
на вузкія парэнчы
садзяцца галубы

тут ранак вельмі звонкі
гадзін з шасцісямі
як вымпелы пялёнкі
прыбаўка у сям’і
заспаную падушку
абвеяў вецярок
дубовая кадушка
на сонцы грэе бок

высока у надхмар’і
спакусай дражняць нас
і кумпякі у марлі
і тузіны каўбас

прыедзе з вёскі маці
нясмела зойдзе ў двор
а дзе дачку шукаці 
муры тут вышай гор

а гляне на балконы 
і сэрца запяе
па посцілцы чырвонай
кватэру пазнае

стаю ў двары зялёным
сумую нездарма
няма ў мяне балкона
і маці ўжо няма

