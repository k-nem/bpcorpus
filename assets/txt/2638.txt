ёсць пытанне ці няма пытання 
формула кіруючых мужчын
ад напору яблык на світанні
пахіснуўся наш палескі тын

папацелі садаводы трошкі
яблыні  агульная любоў
падстрыгалі іх бялілі ножкі
апраналі ў кажушкі з кулёў

урадзіла сёлета не скупа
белых бурштыновых залатых
і плыве ўначы пад зорны купал
смачны пах садоў як мёд густы

як жа гэтым яблыням цудоўным
да сталіцы рукі дацягнуць
яблыкі галлё у дугі гнуць
іх  куды ні глянь  усюды поўна

хрубастаць іх будуць не мінчане
над ападам горбіцца наш сад
тут кароў салодкае мычанне
яблычнае свята ў парасят

самазвалы на прасёлках грузнуць
восень
на зямлі і ў небе муць
а па чорным моры сухагрузы
яблыкі заморскія вязуць

звар’яцелы вецер свішча рэзка
недзе ціха тупае зіма
хочацца антонаўкі палескай
ёсць сябры пытанне ці няма

