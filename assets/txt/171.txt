сеў ваяк на каня
ў рукі ўзяў востры меч
і пусціўся дадня
пашукаць каго сеч

немалы ехаў час
не сустрэўся нідзе
аж напроці якраз
вораг войска вядзе

у яго старану
гмін вядзе на грабеж
перайшлі баразну 
пагранічны рубеж

схамянуўся ваяк
кроў зайграла ў грудзёх
сціснуў меч у руках
конь памчаў з усіх ног

наляцеў як пярун
на разбойніцкі зброд
запусціў мечкладун
сцеражыся народ

б’е агонь з дзецюка
косіць голавы з плеч
не здрыгнецца рука
не тупеецца меч

тысячу ўжо лягло
ўжо другую сячэ
а праціўнік назло
войска больш валачэ

гэй трымайся дружок
не дрыгні ў барацьбе
жджэ пахвалы вянок
жджэ дзяўчына цябе

на бяду захацеў
дзеўку ўспомніць ваяк
меч з рукі паляцеў
сам зваліўся наўзнак

рухнуў побач і конь 
разам жыў разам лёг
неба ясная тонь
свой паслала палог

спіць ваяк з доляй сам
над ім птушка пяе
а дзяўчыне няўцям
што памёр праз яе

