на нашым паўночным паўшар’і
зжаўцелая восень імжыць
ліствы адшугалі пажары
і час наш павольней бяжыць

ён можа бяжыць не павольней
а проста не бачна зза хмар
не хочацца думаць пра войны
пра бомбаў нейтронных кашмар

за год наш народ нарабіўся
а вольнага часу не шмат
не грэх калі хто на рабіне
гарэлку настоіць да свят

а наш лістапад  ён уючны
з багатай паклажай вярблюд
вунь яблыкі хрупаюць вучні
вунь бульбу ссыпаюць у груд

якія у нас верблюды там 
капусту вязе грузавік
здаўна не быццём я а бытам
цікавіцца восенню звык

і побыт асенні народа
хвалюе ізноўку мяне
а водар садоў і гародаў
кватэр гарадскіх не міне

хвала векавечным турботам
жаўцеюць цыбулі вянкі
напоўнены слоікі мёдам
засолены ў бочках гуркі

мяшэчкі  з гарохам і макам
яны прычакаюць свой час
я хрупаю храпку са смакам
капусту шыткуюць у нас

