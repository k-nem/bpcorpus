мы вас прынялі хлебам і соляй
людзі чужыя
ўстрэлі вас ласкай нашага поля
кветкі жывыя

нашы сасонкі шумнага бору
далі вам хаты
далі загонаў нашых разоры
гонар багаты

пух і аўчынкі нашага хову
грэлі зімою
птушкі вам гралі з нашай дубровы
гімны вясною

ценем тулілі вас у спякоту
нашы чарэсні
нашыя жнейкі ў жніўну работу
пелі вам песні

вашым патомкам нашыя маткі
казкі складалі
ў сэрцах дзіцячых праўдаў пачаткі
сеў засявалі

верны славянскім спадкам браточна
ў госцях вас мелі
і шанавалі людска святочна
ў будні ў нядзелі

сотні лет песцім днямі і ночай
госця на шыі 
змея што з пуняў скарбы валоча
скарбы чужыя

вы ўжо забылі людзі здарэння
дзе ваш прыпынак
вывелі ў гандаль славу сумленне 
праўду на рынак

слепа зракліся сораму ўвагі
ў хорамы селі
браццям жа ўздзелі лапці сярмягі
торбы надзелі

людзі чужыя хтось калісь зліча
вашу нам шкоду
зліча праступкі к суду пакліча
крыўда народу

