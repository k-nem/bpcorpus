казалі што старанны
ды так сабе паэт
а ён глядзеў шторання
нібы дзіця на свет

ваеннага рахіту
нядужае дзіця
няздатны і не хітры
між хітрага жыцця

нясмелы быў з начальствам
зусім не прабіўны
над кнігамі начамі
праседжваў дурны

часамі чуў няўдачнік
а дачай пагарджаў
і кожны сыты дачнік
з дурнога аж іржаў

аднойчы ноччу жонкі
ў кватэры не знайшоў
сам гатаваў тушонку
сам па кефір ішоў

а тая за дацэнтам
пышнела ды цвіла
з пагардлівым акцэнтам
аб бездары гула

а ён хадзіў па вёсках
і нешта ўсё пісаў
i бітваў адгалоскі
і праўду прыпасаў

гады чатыры біўся 
раман пайшоў у друк
ад зайздрасці напіўся
яго найлепшы друг

яна цішком чытала
праўдзівы горкі том
жыццё сваё гартала
і плакала цішком

