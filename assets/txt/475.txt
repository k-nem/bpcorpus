сядзіць на прызбе бледны дзед
і пазірае слёзна ў свет

старэчай думкай ўдаль бяжыць
як жыў жыве як будзе жыць

за успамінам успамін
у грудзі лезе як той клін

шлях немалы прайшоў ў жыцці
а йшчэ ці многа перайсці

ўсё разважае на свой лад
і што збудзіў ўспамін не рад

у думкі прэцца стада мар 
і двор і пан прыгон і цар

бадзянні тыя што ўслед шлі
па роднай па чужой зямлі

і тыя новы ўладары
што пруць к яму ў гаспадары

ўсё важыць розумам дзядуль
і не здыбе дабра знікуль

адно ад назалістых дум
што раз то горшы цісне сум

і сам не бачыць як расой
сплыла слязіна за слязой

з сухім змяшалася пяском
і заблішчэла аганьком

а дзед на прызбе ўсё сядзіць
і ў дальню даль глядзіць глядзіць

