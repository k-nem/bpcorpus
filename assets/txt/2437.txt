на палессі восень
гусі белыя
выскублі мядовую траву
і вятры ад сцюжы ашалелыя
то журботна свішчуць
то равуць

смех і кветкі
вы куды падзеліся
навакол
стагі стагі стагі
чым жа ты цяпер са мной падзелішся
прыпяць пачарнелая з тугі

ліст пажоўклы да плашча прыколеш
ці на момант вернеш мне ізноў
каснічок зары
світальны колер
тапалёў буслоў і туманоў

а сама замкнешся ў лядоўні
лета у стагі паклаўшы спаць
будуць коні сніць лугі мядовыя
і як людзі цяжка уздыхаць

