бярыце дзеці кошыкі
паедзем мы на пошукі
тугіх баравікоў
а то яны застояцца
пад лісцямі затояцца
ад лісаў і ваўкоў

вясёлая трывога
прагнала моцны сон
блакітная дарога
з асенніх верасоў

народ ажно засопся
захопніцкі настрой
грузавікі аўтобусы
і матацыклаў рой

нейлонавыя вёдры
рукзачныя гарбы
вей вецер
хвойным водарам 
мінск едзе па грыбы

а восень у маністах 
рабінавы рубін
аўтамабіль міністра
нясмела затрубіў

пасады  у мурашнік
а баравік  тут чын
і рыжык  добры бражнік 
знаходка для мужчын

чаго ж як тыя дурні
мы столькі летаў зім
нібыта ў смалакурнях
на зборышчах сядзім

а сэрца цёпла ные
пад ціхі звон асін
што людзі ўсе зямныя
нядрэнныя зусім

зямля нібы жывая
варушыцца цянёк
і кожны адчувае
сябе як дзіцянё

не важкім фактам веку
і не кіраўніком
а проста чалавекам
заўзятым грыбніком

а бор такі духмяны
загадкавы такі
крамяныя румяныя
стаяць баравікі

а бабак сыраежак
не возьме і гультай
хадзі сабе з усмешкай
настой лясны глытай

блукаюць грыбазбіры
якоча рэхам лес
а я сумую шчыра
што ў пекла спраў залез

мне паказала восень
маленства след майго
стаіць адзін між сосен
клён жоўты як мангол

прыцеміўся гушчарнік
пара дадому час
піжонаў збіла чарка 
згубілі масквіча

аўто  як балаганы
сто радуг па бартах
а вёдры  з берагамі
ну проста любата

выходзьце урачыста
нас цешчы сустракаць
рыхтуйце пляшку чыстай
ды ёмістую кадзь

зара на мінск цярушыцца
як жар у печ грабі
у кожным доме сушацца
і смажацца грыбы

