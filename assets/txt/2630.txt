яблычны бэзавы пах ускраін
учэпісты і працавіты народ
яго і каралі
і дакаралі
і везлі вёскі яму свой мёд

прытулак студэнтаў неўладкаваных
гарачыя печы
салодкі чад
рай гандлярак
і рай закаханых
запаведнік ружоватварых дзяўчат

ускраіны прачынаюцца рана
пад цёплым бокам
завадскіх карпусоў
а потым прыходзяць
цыбатыя краны
прынюхваюцца да маленькіх садоў

а там
і пазяхнуць не паспееш
не паспее сляза
скаціцца з павек
цябе ўжо чакае
высокі паверх
хоць сонца
садок твой пакінуты спеліць

з мінулым
ірвуцца спрадвечныя ніткі
сціраецца ціхі і звычны след
сумуе жанчына над газавай пліткай
дзе той сад
і дзе той сусед

ускраіны поўняцца
грукатам гулам
горад высунуўся
за небакрай
жыццё старонку перагарнула
і знік навекі драўляны рай

