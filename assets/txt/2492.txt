веды вашы вытканы з туману
так паверхні слой як пяць на пяць
поўныя сакрэтаў акіяны
побач з вамі то равуць то спяць

глыбака ва ўтульных катакомбах
форумы праходзяць часта ў нас
скардзіцца народ на вашы бомбы
нас вы ўжо калечылі не раз

прагнеце расправіцца вы з намі
задушыць расплюшчыць растаўчы
мы сакрэт тайфунаў і цунамі
разгадаць вам можам памагчы

знаем мы расклад землетрасенняў
вы ж усё аб нафце ды рудзе
а пад намі вечнае кіпенне
просіцца да вас
ажно гудзе

ёсць свае ў нас азіі еўропы
дзівімся мы з вашых ну і ну
вывучаем вас праз перыскопы 
сытыя а вечна  пра вайну

змайстраваны рэчы вашы груба
вельмі прымітыўны ваш дызайн
і пажартаваць тунцы ў нас любяць
карабель у іх як дыназаўр

моладзь ваша зарасла ўся шэрсцю
і слабая целам без лускі
як іншапланетныя прышэльцы
ловяць нас на вострыя кручкі
вогненнай вадою самак пояць
самі дрэнь з бутэлек мутных п’юць
труцяць сцерлядзь
а ядуць такое
што акулы нават не глынуць

пішаце пра мора вы кантаты
слова ў іх галоўнае  карма
а з народам вадзяным кантакту
ўсё няма
ці мудрасці няма

мы дэльфінаў пасылаем спрытных
у разведку 
да братоў браты
цырк дый годзе
зноў за алгарытмы
узяліся мудрыя кіты

