як я жыў без цябе
i не ведаў што недзе на свеце
за глухімі лясамі
за сотнямі ўзгоркаў і меж
не на дальнім сузор'і
а ў нас на планеце
ты ў зялёным і ціхім
завулку жывеш

як я жыў без цябе
а маглі ж не сустрэцца ніколі
за паўкроку адно
аднаго абмінуць
разысціся
як сцежкі расходзяцца ў полі
i не знаў бы
за страту каго папракнуць

мабыць трэба было
праваліцца ў пекла
траціць блізкіх
пакутаваць мерзнуць гарэць
ратавацца
каб лютая сцюжа не ссекла
каб цябе
пад палярнаю зоркай
сустрэць
i пазнаць
i адразу забыцца аб крыўдзе
каб убачыць праменьчыкі
у зрэнках тваіх
нарадзіцца ізноў
i паверыць што прыйдзе
i збавенне і шчасце
адно на дваіх
падабрэць памякчэць
назаўсёды скарыцца
непадкупнай
суровай тваёй чысціні
каб істоты тваёй адкрываць
таямніцы
каб душу гартаваць
на высокім агні

час ляціць і ляціць
завіруха завеяла скроні
пакідаюць насечкі
гады на ілбе
я гляжу на цябе
я дзіўлюся і сёння
чым я жыў без цябе
як я жыў без цябе

