апалашчуся хвалямі вятроў
і белым воблакам я вочы свае вымыю
стаміўся трохі ад сваіх сяброў
і ад мяне стаміліся сябры мае

адвыклі мы ад простых добрых слоў
і перажоўваем штодня старыя ісціны
кіпяць дубы ўсхвалёванымі лісцямі
пад воблачнымі крыллямі буслоў

здаецца ўсё я ў вас адкрыў сябры
а тоіце там нешта дык прытойвайце
не страціце ніколі вы прытомнасці
як сосны бурай збітыя ў бары

ну колькі тых паэтаў ёсць у нас
чатыры альбо пяць
а ўсё астатняе 
наіўны сон
адна магіла братняя
няздзейсненых задум тваіх імклівы час

і я такі ж няздзейснены
такі ж
недакапаны да вады калодзеж
а ісціну хлуснёй не пазалоціш
яна са мной як пахавальны крыж

чаму мы часта цешымся лухтой
а вершы  галавешкамі ачахлымі
гляджу на воблакі 
і слёзы на вачах маіх
і добра што не бачыць іх ніхто

а нехта ж прыйдзе мудры як дзіця
і пазірне туды куды глядзелі мы
і пятніцы ўсе зробяцца нядзелямі
і ў вершах зазвіняць званы жыцця

