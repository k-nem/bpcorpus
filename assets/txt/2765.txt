апошняя ноч над зямлёю
каля мяне як цень
праходзіць да вадапою
вольны лясны алень

заўтра нічога не будзе
ляжу ў яры ля ракі
куляю срэбнаю ў грудзі
звалілі мяне паюкі

у полі абшар шырокі
а тут і вільгаць і цень
няма прасторы для вока

лісце аб’еш алень

біўся з панамі нямала
на ўсіх наганяючы жах
часамі  і без кінжала
з адною злосцю ў руках
дабрацца б да родных межаў
пабачыць бы новы дзень
дай глянуць на свет бязмежны

лісце аб’еш алень

мне ж не зламаць рукамі
я ж не магу стаяць
а там на гары за кустамі
родная хата мая
сястра сядзіць пад калінай
абляпілі маскалікі пень
зрабі прасвет у галінах

лісце аб’еш алень

каб хату пабачыць бедную
і неба дзе бусел ляціць
каб могілкі мог я ўгледзець
дзе маці мая ляжыць
пад мядовыя гівала гукі
патаемны крык леляка
склала каравыя рукі
чакаючы з пушчы сынка
апоўдзень над тымі капцамі
сыта бубніць авадзень
зламай крушыну рагамі

лісце аб’еш алень

знімі мяккімі губамі
пярсцёнак з рукі маёй
там пад старымі дубамі
хата пад новай страхой

ад пана адбіў дзяўчыну
ад пана на белым кані
схавалі мяне яліны
хмыз лесавыя пні
а ў сэрца другі ёй убіўся
пакорлівы добры святы
я бачыў і адступіўся
што возьмеш з авечак ты
зрабіў я што пан у іх новы
й таго кабыздохам завуць
дапамог канём і каровай
няхай сабе ў міры жывуць
пярсцёнак жанчыне ў маністах
аддай і пра смерць не крычы
хай будзе сумленне чыстым
хай спіць спакойна ўначы
цяпер і маніць не трэба
як слабасць да сэрца дайшла
больш солі
больш хлеба больш неба
патрэбна яна была
і толькі волі вялікай
я б за яе не аддаў
зацкаваны магутны дзікі
як я яе кахаў
пабачыць бы любыя вочы
пакуль не пакрыў мяне цень
не абмінай
варочай
лісце
аб’еш
алень

