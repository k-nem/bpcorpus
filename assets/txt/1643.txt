з краю вёскі сірацінкай
заняпала хата
тут не ладзяць вечарынак
не прадуць дзяўчата

пагніло бярвенне ў сценах
вырас мох на стрэсе
сыра ў хаце пуста ў сенях
глуха як у лесе

прытуліўся хлеўчык збоку
як дзіця да маткі
смутна сэрцу нудна воку
як зірнеш на хатку

шыбы ў вокнах перабіты
як бы ў пераплёце
каля ганка дол парыты
збан гаршчок на плоце

доля гэты кут мінае
гора тут пануе
тут кабета маладая
з дзеткамі гаруе

рве без жалю вецер стрэху 
цяжка без мужчыны
не чутно тут спеву смеху 
тут удоўка гіне

