скрыпяць трухляцінай асіны
над курганамі звяр’ё вые
гасцінцам церневай пуцінай
у ёрмах скованы скацінай
ідуць нябожчыкі жывыя

ідуць ідуць сярод пустыні
хрусцяць надломаныя косці
і качанеюць ногі ў ціне
і чахнуць вочы ў павуціне
а шлях  як точаныя восці

перад вачамі глуш нямая
і плач і скрогат за вачамі
пракляцце ў жылах кроў сцінае
душу бяссілле вынімае
гняце змяінымі кляшчамі

у грудзі здаўленыя здрадай
упіўшыся рабская трывога
шыпіць хаўтурнаю загладай
на небе толькі як прынада
бялее млечная дарога

то там то сям запаланее
іскра над скованаю шыяй
наскоча пошасць трупавея
і царства ночнае шалее
над курганамі звяр’ё вые

