яшчэ адзін шумлівы год прайшоў 
адна прыступка на кароткай лесвіцы
я пастарэў на тысячу дажджоў
памаладзеў на тры вясновых месяцы

пісаў чытаў па свеце вандраваў
то цешыўся драбніцай то злаваўся
сто лепшых дзён бязглузда засядаў
і з масаю пісьменніцкай зліваўся

злівацца трэба з радасцю людской
з турботамі жыцця і з чалавечым горам
хай мой такі нялёгкі неспакой
вядзе мяне па ўсіх кутках да зморы

і стане мілым кожны снегапад
на ўсё зірну я з большаю прыязнасцю
і кожнаму дажджу заўсёды буду рад
за ім ідуць дні цеплыні і яснасці

