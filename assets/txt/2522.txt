вочы свецяцца добрым даверам
дзеці вераць так шчыра усім
чалавеку і дрэву і зверу
тэлефільмам і кнігам сваім

што ім нудныя нашы парады
цуды веку выкладвайце ім
справядлівасці ласкі і праўды 
вось і ўсё што патрэбна малым

ды зямлю ўсю ў прыдачу ды космас
ды цудоўную казку на ноч
ды па травах набегацца росных
без апекі бацькоў басанож

то народ кампанейскі і чэсны
а схітруюць ці зманяць парой
гэта мы гэта нашая чэрствасць
наш далёкі нядобры настрой

не спяшайце іх грозна праверыць
за свавольства хутчэй асудзіць
я ў дзіцячую жорсткасць не веру
бог вясёлы ў іх сэрцы сядзіць

мы успомніўшы годы маленства
хочам бачыць ва ўсім падабенства
дзеці мала падобны да нас
іх не мы нараджаем а час

гэта час падсабляе ім выжыць
стаць дужэй разумней і чысцей
ціха
маці зямлі ўсёй калышуць
міліёны маленькіх людзей

