як на праросце вострая травінка
рыхтуецца лязом прабіць снягоў скарынку 
і раптам выблісне
не знаючы калі
не ведаючы як здарылася дзіва
зялёная насельніца зямлі
ледзь прарасла  і стала ўсім шчасліва

як толькі рух абудзіцца ў ірыне
абвал пачуццяў стоўпіцца і рыне
за далягляд
пакінеш ты істоту
сябе самога
вызвалішся з сотаў
зямнога бытавання
і  ў паветра
ляціш за музыкай з ледзянага паркета

нашто цягацца мне па лёдзе ў гетэборгах
у інсбруку чакаць запаленай паходні
я нарач размяту сярод пагоркаў
каток як шкло хоць кіламетраў сотню

вы ступіце  пачнуць трубіць крыніцы
вятры натрудзяць крылы ад авацый
усім пачуецца
як чыста гімну ліцца
як лёгка сцягу нашаму ўзвівацца

я кланяюся вам вы ў непрыветных далях
наш гімн і сцяг над светам выклікалі

