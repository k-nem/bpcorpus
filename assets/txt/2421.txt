ламае час былыя звычкі
да наслаенняў я прывык
асліны голас электрычкі
і старажытны маладзік

і аўтаматыкі шарады
і хітрай хіміі гушчар
і чарнаморскія шаланды
і лісця восеньскага жар

будзённы космас
і будзённы
яшчэ ўсё скача на кані
і чалавека воблік цёмны
што знік у атамным агні

і два зубры што з пушчы збеглі
убачыўшы счарнелы снег
усё на сэрца цяжка легла
перамяшала страх і смех

тыпова чорт вазьмі тыпічна
тэлеантэны над вярбой
выпрабаванні стратэгічных
ракет
і ракавы разбой

як мнагалюдна на планеце
больш тых хто з голаду век пух
дакуль гібець дакуль калець ім
у свеце здзірцаў і хапуг

хоць не парожняя дзяжа ў нас
і добры хлеб наш не гарчыць
і ленін мудрую дзяржаўнасць
нам даў што трэба берагчы

ды часам думаеш да стомы
што нам нясе шалёны век
а хто такія мы
а што мы
якім ты станеш чалавек

ад сколькіх ісцін адрачыся
і адцурацца хіб якіх
каб жыць прасцей а не ўрачысцей
ды і чысцей на ўсе вякі

а восень сыпле горкім лісцем
і вечнасць свішча у трысці
як цяжка ўсім да простых ісцін
праз лес хлусні старой дайсці

