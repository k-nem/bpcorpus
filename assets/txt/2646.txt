забыта многае ў жыцці
з дарогі змецена і змыта
мне ў жыта хочацца ўвайсці
мне вечнасцю здаецца жыта

вазьму шурпаты каласок
на чуйным провадзе саломы 
і адзавецца мне здалёк
мой продак  сейбіт незнаёмы

жней невядомых галасы
усплывуць над постаццю сухою
раскалыханы каласы
густой паўдзённаю смугою

тут даспявае пад смугой
зліццё надзей жаданняў сумесь
гудзе жытнёвы провад мой 
часоў былых і новых сувязь

і даспявае далягляд
у трапяткім мембранным гуле
шукаюць рукі тых зярнят
каб нас таксама дзесь пачулі

