са звонам пут са свістам пугаў
з брахнёй з грызнёй у чарадзе
ў той самай цьме ў тым самым кругу
стары сышоў а новы йдзе

ідзе а вылюдкі марочаць
маной мазгі адны адным
што будзе светамі варочаць
і сеяць змены скрозь усім

што будзе годам пераменаў
тым на дабро а тым на зло
сляпым і зрачым неадменна
таго не будзе што было

кляцьбой мальбой дзе хто як можа
рабы і іх гаспадары
карысці ўсякія варожаць
якіх не кінуў ім стары

а хто каго ямчэй скатуе
ахвотна роюць сны свае
той на другіх пятлю рыхтуе
той сам сабе вяроўку ўе

той на таргоўлю выстаўляе
свае сумленне і душу
а той па тым звярам спраўляе
за грошы чорную імшу

за ліхалеццем ліхалецце
так без канца йшло тут і там
гібелі людзі на ўсім свеце
гібець прыходзіцца і нам

і гэты год паходкай смелай
спляце як той такі ж ланцуг
цябе народ асірацелы
чакае з ім адно із двух

або загляне ў нашы хаты
дабра і радасці паслом
святлом апамятуе катаў
нам панаванне дасць над злом

або з літаннем пут і пугаў
з брахнёй з грызнёй у чарадзе
ў той самай цьме ў тым самым кругу
як шоў стары і новы йдзе

