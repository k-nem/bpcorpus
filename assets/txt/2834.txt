калі паміраюць дрэвы  яны павольна падаюць
на зямлю
больш павольна чым пушок адуванчыка
і застаюцца ляжаць
калі паміраюць жывёлы  яны засынаюць у ветрабоі
або чарнеюць на раллі уздзьмутым жыватом
а над імі драпежна цягнуцца павольныя аблокі
калі паміраюць гарады 
па анфіладах крочаць рыжыя львы
і слізгоча струменьчыкам ртуці змяя па карцінах
што ўпалі ў музеі
калі паміраюць планеты  застаюцца свінцовыя воды
і свісцячая песня пяскоў у расколінах скал
калі памірае каханне але каханне не памірае
яно вечна застаецца ў грудзях лікуючай тугою слоў
безнадзейным болем і ненатольнай пяшчотай
калі нічым не дапаможаш хаця сэрца аб зоры разбі
плач дрыядай рагачы сатанінскай няшчыраю
ўсмешкай
львом куртатым кроч слізгай самаахвярным змеем
або падлай няшчаснай валяйся на ворыве лёсу 
ўсё дарэмна няма дапамогі і смерці няма ў кахання
чалавек толькі смертны але калі дрэвы не помняць
гарады не помняць не помняць нямыя планеты 
сэрца помніць каханне і попелам стаўшы з агню
аб пушыстым снезе бясконца яно ўспамінае
аб слядах на снезе аб любых заснежаных веях
аб журботнай усмешцы і аб горкіх апошніх
бязважкіх
пацалунках у вочы запясці і вуснаў ражкі
скрухай поўнае ўспамінае мёртвае сэрца
і аб тым чаго не было і не будзе болей ніколі
аб агні ачага аб неадчэпных цёплых дзіцячых
далонях
аб жаданні пакласці жыццё за яе і з успоратым горлам
прыпаўзці і падохнуць ля ног уратаваных табой
не забываючы здохнуць усё помніць і мёртвае сэрца
і кружляе з крыкам перадсмяротнай і ўсё ж
бессмяротнай тугі
над магіламі мёртвых багоў
над журботным спакоем зрынутых дрэў
над жывёламі кінутымі на раллі
над планетамі мёртвымі і гарадамі 
бессмяротнаю каняй што моліць аб кроплі вады

