яна адна
зямля вякоў
адкуль
жыццё пачатак брала
шчырай верай
здалёк відна
зямля бацькоў
матуль
дзе песня б'ецца
перапёлкай шэрай

у курганах
што выраслі з былін
спачылі
з поля подзвігу ратаі
у туманах
тугі спрадвечны клін
на гнёзды шчасця
выраі вяртае

краса ўзышла
аднойчы назаўжды
закрасавала ў душах
i ў паглядах
прамень святла
струмень жывой вады
закаласіўся
на ачахлых лядах

світання сцяг
над цемрывам начы
расчырванеўся
радаснаю стомай
i на губах
крамяна пахнучы
застаўся яблык
ранішняй аскомай

на смерць ішлі
за гэтую зямлю
за гэтую красу
за сцяг світання
сыны зямлі
каб засланіць раллю
з якой нязломнасць
збажыною ўстане

пакуль у нас
пяшчотаю матуль
i рупнасцю бацькоў
сагрэты далі
не посвіст куль
а галасы зязюль
лічыць гадоў чароды
не прысталі

