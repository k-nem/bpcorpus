па руінах разбураных келляў
там дзе зеўраюць з трэшчын вякі
я спускаўся ў твае падзямеллі
і спалохана ў пальцах трымцелі
свечак доўгія языкі

пачарнелыя глыбы скляпенняў
лабірынты бясконцых хадоў
праглыналі дрыготкія цені
быў як мудрасці сімвал нятленны 
сцёрты надпіс далёкіх гадоў

сустракалі няветліва госця
не ўставалі з сатлелых грабніц
мудрых продкаў пажоўклыя косці
а жылі ж пракліналі кагосьці
перш чым пасці закутымі ніц

пахла воскам у прыцемку сінім
і здавалася з дна тайнікоў
свецяць вочы вялікай княгіні
гэта здань твая еўфрасіння
мільганула з глыбінь вякоў

