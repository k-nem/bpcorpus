брусок спявае ціхую малітву
ды зрэдку іскру кіне над сабой 
пакуль нажы не зазвіняць у бітве
і шаблі горда не ўзнясуцца ў бой
няма ў яго ні вастрыя ні джала
патрэбен ён хіба сярпам крывым
пакуль у похвах спяць усе кінжалы
усе нажы наточаныя ім
і на папрок чаму не йдзе ён біцца
чаму ён не падобны да мяча
ён сціпла спіць у нейкай там брусніцы
пакуль тупіцца сталі прыйдзе час
але ж узяты у баі няроўным
палонны нож  як спынены парыў 
хіба сказаў даспехам у катоўні
які брусок і дзе яго вастрыў
маўчаў як нож маўчаў як крыж на полі
бо ведаў ён няпісаны закон
спявае нож у час вайны за волю
брусок  у рабства час спявае ён
калі ж залье крывёй радзімы пожні
і пойдзе гнеў да эшафотных стром
і зломіцца аб сталь кінжал апошні 
ну што ж
тады ўжо можна і бруском

