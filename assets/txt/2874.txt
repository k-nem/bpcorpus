тыя цёмныя цісы і цёмныя кіпарысы
тыя зарасці лаўраў і леташняй ссохлай травы
і туманныя горы з яйлою марознай і лысай
над якімі ўсё цягнуць і цягнуць у родны наш край
журавы
тыя белыя з ярасці тыя гуллівыя рэкі
хмар чароды што снежнай вадой набіваюць валлё
не забуду я іх не забуду ніколі давеку
не забуду як ты што засыпаны крымскай зямлёй
і прабач за пралескі табе б васількі і рамонкі
але доўга яшчэ не цвісці ім на нашых палях
там вада памярцвела гайдаецца ў чорных палонках
там зіма там на схілах адных і растала зямля
я скажу табе тое чаго не сказаў бы я людзям
пастаю тут з гадзіну з апушчанай галавой
а пасля што пасля суцяшэння няма і не будзе
я вярнуся дадому а ты  да самоты сваёй
не сумуй што далёка твой край і зялёны і сіні
што пралётныя жоравы граюць на весняй трубе
я хацеў бы і скону і смерці ў далёкай чужыне
толькі б вочы юнацтва любілі мяне як цябе
гэта дзіўна што мёртвым часамі зайздросцяць
жывыя
тым што песцілі парасткі нішчылі ламаўё
хай канец хай атлантаў цяжар на маю
несагнутую выю
толькі б вечнае шчасце каханай старонцы маёй

