касманаўт заўжды пасля палёту
прывыкае да зямлі ізноў
думаю пра гэта я з палёгкай
мы ўвесь час вяртаемся дамоў

век мой я прашу ў цябе не многа
без расчараванняў  абнадзей
прывучы да шуму гарадскога
да касмічнай хуткасці падзей

да заводаў нафтаперагонных
каля нашых рэчак і балот
да таемных цудаў электронных
да трывог дзяржаўных і турбот

прывучы да новых нашых вёсак
да рыкання вечнага дарог
да таго што мне ўжо нельга босым
выбегчы на росы за парог

і да звычак моладзі нязвычных
дзе крыклівых песень цераз край
да зямнога новага аблічча
прывучай штодзённа прывучай

толькі не прывыкнуць мне ніколі
да цябе вясновы крыгаход
да цвіцення яблынь і таполяў
што цвітуць іначай кожны год

я самнасам зноў з вясной пабуду
у здзіўленні новым памаўчу
да зямных знаёмых змалку цудаў
прывыкаць не ўмею не хачу

