апошні дзень вясны і першы лета
а дзе мяжа
мяжы такой няма
і ў сцюжу нечай ласкай ты сагрэты
і ў спёку жыгане цябе зіма

усё жыццё
юнацтва сталасць старасць 
свае адзнакі ў нас пераплялі
як юнакі цяпер мы часам марым
а ў маладосці сталымі былі

клянёмся што жывём усе мы дружна
ды першы друг мой дом зусім забыў
другі застыў у сытым раўнадушшы
а трэцяга і сам я разлюбіў

ідуць гады
рады сяброў радзеюць
а новых мне напэўна не знайсці
на скверах клёны ціхія ірдзеюць
і хутка цёмным сіверам гусці

таму хачу надыхацца нагледзецца
напрацавацца да апошніх сіл
пакуль не пахісне мой небасхіл
зімы няўмольнай злая галаледзіца

жыццё ў бядзе і радасці  адзінае
пакой мой заліло
такое дзіўнае
то дзеці лісця жоўтага назносілі
апошні летні дзень
і першы  восені

