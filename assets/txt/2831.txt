ў той дзень зямля святло і празарэнне
дала яму ён спаў між райскіх дрэў
не зведаўшы яшчэ грэхападзення
як кветка як алень як зоркі спеў
травою пахнулі яго далоні
бег цень ад дрэва дабрыні і зла
а побач верылі дрымотна коні
у вечны свет без бойняў і сядла
і сніў адам
камета ўстала ў небе
барвяным страшным зракам  і тады
крывёю пачала сачыцца глеба
і згінулі эдэмскія сады
і пакаціўся ён бяздольны голы
як пералёт адсохлы на карню
насустрач болю і насустрач волі
насустрач злу і сернаму агню
і сніў адам
зямля ў глыбінным лоне
няволю нараджае для жывых
дрымотныя даверлівыя коні
ў бяздоннай захлынаюцца крыві
і сніў адам
да светлых зор сусвету
імчыць як лямант шматвяковы жах 
кроў іліяды попел плошчы кветак
рагнеды плач і хірасімы прах
і дыбіцца шалёны свет гарою
над цалаванай брызам і вадой
карункавай ад сонца і прыбою
блакітнаю каралавай градой
туды сюды
туды сюды
над прыскам
над цішынёй дрыжачай бы струна
бязгучная гайдаецца калыска
як паміж небам і зямлёй труна
і плакаў ён
хаця ў праменнях сініх
эдэмская купалася зямля
бо лепш у самым чэраве загінуць
чым падарыць нашчадкам гэткі шлях
нашто жыве і ў дыме гіне вулей
нашто стагоддзі беспрасветных мук

                                          
і ева падышла і працягнула
далоні сонных і пяшчотных рук
і ён з трывогай з радасцю няпэўнай
і з мужнасцю суровай як праклён
прынік да іх у страсці горкай гнеўнай
бо ён любіў
бо добра помніў сон

