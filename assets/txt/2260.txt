ішло трое бабуль
бачаць на дарозе  нуль

сталі бабкі ўперабой
разважаць паміж сабой

 што рабіць і як тут быць
як знаходку падзяліць

было б толькі двое нас 
разабраліся б ураз

падзялілі б адмыслова
кожнай  роўная палова

па памеру па вазе 
кожнай бабе па дузе

кожнай  роўна паўкруга
мне  дуга табе  дуга

жаль што так у нас не выйдзе 
вельмі ж трэцюю пакрыўдзім

трэцяя сказала  не
будзе вам і будзе мне

дзякуй дзякуй вам бабусі
ў крыўдзе я не застануся

мілыя мае падругі
забірайце свае дугі

з вашага дазволу я
вазьму дзірку ад нуля

дзякуй вам што памаглі
мне застацца пры нулі

бо навокала
нуля
круціцца
уся зямля

на ўвесь свет
праславіў нуль
сваё прозвішча 
бульбуль

добра дзецям быў знаём
круглым тварам
круглым лбом
малачко любіў булён
возьме бутлю  і нагбом
буль буль буль
буль буль буль
гляне
а на дне ўжо 
нуль

нуль бульбульчык круглатвары
не любіў ён акуляры
бо замест вачэй былі
ў буля круглыя нулі

і заместа носа  нуль
а пад носам буль буль буль

і заместа рота  нуль
вось адгэтуль і дасюль
а то можа і шырэй
і вышэй нулёў  вушэй

матчын сын унук бабульчын
быў ён самы лепшы вучань
не гарэзнікбеспрытульнік
нуль бульбуль быў круглы нульнік

больш за ўсё любіў нульбуль
з мыла бурбалкі буль буль

як пачне ў саломку дзьмуць 
пухіры плывуць плывуць
і па небе па зямлі 
каляровыя нулі

а аднойчы выдзьмуў шар
што падняўся вышай хмар
і тады падумаў буля
выдзьму я зямную кулю
хай яшчэ адна зямля
круціцца вакол нуля

але мыла
не хапіла
мыла
буля
пагубіла

так бульбульчык надзімаўся
так стараўся
напінаўся 
лопнуў
небарака
буль

не знайшоў ніхто дасюль
нават следу анідзе 
быццам пугай па вадзе
быццам бурбалка
буль
буль
ішло трое бабуль
бачаць на дарозе  нуль

сталі бабкі талакой
разліваюцца ракой
слёзы коцяцца ў бабуль
мілы
слаўны
буль
буль
буль

