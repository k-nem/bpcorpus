вясне так хочацца прысесці
на сакавітую траву
каштанаў факельнае шэсце
ёй закружыла галаву

ды толькі часу не хапае
вунь вецер з дрэў сагнаў шпакоў
лімоннай пенай закіпае
сівая хмара з двух бакоў

пракаціўся атамны грукат
асляпіў нас касмічным бляскам
і крывыя нажы маланак
распаролі мяхі дажджу

з вясной мы ў ліўневым палоне
ў чужым пад’ездзе я стаю
прыкрыў манашаскай балонняй
тут хлопец дзеўчыну сваю

пакуль гарачы лівень шастаў
для гэтых я не існаваў
я каля іх на ўскрайку шчасця
з трывожнай думкаю стаяў

свет для іх тварыўся нанова
пачалася эпоха цудаў
сэрцы прагнулі сініх маланак
вусны сохлі ад спелай смагі

а мне ўсё мроіўся той выбух
што ў кінафільме бачыў я
а мне было тужліва нібы
згарала маладосць мая

гатоў ізноў ісці на мукі
і замярзаць і галадаць
каб нашым дзецям і ўнукам
не бомбы ў спадчыну аддаць

а радзіму ды чыстыя ліўні
ды зялёнае сонца лесу
ды блакітнае сонца мора
ды янтарнае сонца жыта

