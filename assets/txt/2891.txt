калі ідуць на абардаж
і поўніць полымя прасцяг
да верху мачты  экіпаж
цвікамі прыбівае сцяг

даўно здалася  нават сталь
і толькі зараз  мы памром
пад сцягам што ў прадонні хваль
знікае разам з караблём

ў крыві краіны нашай бель
прыходзіць час смяротных сноў
і нашай волі карабель
няскораны ідзе на дно

і сёння ў вечны наш працяг
у неба на світанні дня
уздымуць нас як волі сцяг
якога й богу нельга зняць

