і прыйдзе новых пакаленняў
на наша месца грамада
судзіці суд ці мы сумленна
жыццё прайшлі ці чарада

зняваг мінулых нас не з’ела
пакінуўшы свой дым і чад
і мы падаўняму нясмела
жылі не ў лад і неўпапад

ці аб свой гонар дбайна дбалі
і дабравольна без прынук
самі сабой не гандлявалі
не неслі ў петлі дум і рук

і ці пакінуці на памяць
мы песень гэтакіх змаглі
з якіх бы можна было ўцяміць
што мы свабоднымі былі

а ўжо свой выдасць непадкупны
аб нас гісторыя прысуд
калі аглядам гляне рупным
і разбярэ ў чым справа тут

у сведкі запісы пакліча
паданні клікне ў час такі
і ўсё паліча пераліча
а суд гісторыі цяжкі

і засумуецца патомак
калі дазнаецца аб нас
што нейкі з нас хоць быў не зломак
а плечы гнуў у крук не раз

не йшоў з адкрытымі вачыма
у свет і сцежкі не прастаў
а ўсёй магчымасці магчымай
таптаў сляды сябе таптаў

