чалавеку патрэбна не слава
а людская увага і ласка
і сардэчнае шчырае слова
і вясёлая добрая казка

чалавеку патрэбна усмешка
незнаёмых вачэй і знаёмых
каб дажджамі размытая сцежка
стала лёгкай на кручах і стромах

чалавеку не трэба спагады 
дабрата чалавеку патрэбна
каб мінаючы прорвы і спады
узбірацца на стромкія грэбні

каб сяброў сустракаў клапатлівых
на дарогах далёкіх ад дому
і каб сам быў заўсёды шчаслівы
калі шчасце прыносіш другому

