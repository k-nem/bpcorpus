пад тэрыконамі блукаюць козы
травою шэраю шуміць зямля
і рэдкія трывалыя бярозы
ў вуглі ад верхавіны да камля
аўтобус па шашы паўзе павольна
не ведае што ў чорнай глыбіні
пад коламі яго блукаюць штольні
і свецяцца няпэўныя агні
ім невядома сонца або хмары
лютуе завіруха ці прайшла
і свежы лівень не абмые твараў
здабытчыкам каменнага святла
світаннем золкім або цёмнай ноччу
калі затопіць свет гудкоў прыбой
нялічаная армія рабочых
спускаецца на змену ў свой забой
і на зямлі без іх цвітуць платаны
без іх гуляе вецер па траве
затое скамянелыя світанні
палаюць там дзе хоча чалавек

