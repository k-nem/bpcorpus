услала пажоўклае лісце дарогі
буслам ужо афрыка цёплая сніцца
і раптам прыйшла прыпазніўшыся трохі
да нас навальніца

варочае восень цяжкія грымоты
і паляць маланкі апошні свой порах
а ліўні прыбавілі людзям работы
купаецца бульба у свежых разорах

чаму страпянуліся ўсе мы так рэзка
нібыта з нас кожны вярнуўся кудысьці
а хмары ўзрываюцца з гулам і трэскам
і долу ляціць абгарэлае лісце
няўжо пераблытала нешта прырода
такая нязвыкласць у гэтым вяртанні
нібыта з далёкага нейкага года
прыслала табе маладосць прывітанне

