экскаватар да дыназаўра падобны
паварочваўся ў яме ля манастыра
цэглу біў тупымі рагамі на лобе
і з акон выдзіраў павуцінне крат
выбіваў зпад скляпенняў гнілыя мыліцы
і абвальваў каменні і цягнуў іх адзін
і бязвольна адвесіўшы ніжнюю сківіцу
жоўтым жвірам рыгаў у далоні машын
і прабілася сонца на дно сутарэння
двух стагоддзяў цвіль асвятліўшы агнём
катакомбы скляпы мяшкі каменныя
косткі белыя скутыя ланцугом
вы чакалі яго і чакаць стаміліся
вашы косткі чакалі і згнілі ў пылок
а яно ўсё ж сышло прыгожае мілае
вы нямарна марнелі сонца сышло
трапяткое гуляе па хвалях сініх
па зямлі беларускай па светлых палях
па вясёлых вокнах па белых будынках
вышываных кашулях белых чубах
і хлапец замурзаны важны і строгі
коўш спыніў і прамовіў ціха і зло
наварочалі вас тут як лёду нябогі
трасца матары іхняй шкода нас не было
і мінула доўгім векам хвіліна
пакуль зноў адчуў удары рагоў
тухлы свет праваслаўнай подласці й свінства
свечак пранцаў ладану і ланцугоў

