калі сівым зраблюся дзедам
усімі паважаны госць
у вёску родную прыеду
у ельнік
што за вёскай ёсць

убачу радасныя змены
што сябра мой  таксама дзед
ў бакоўцы захавалі сцены
сляды знаёмых нам газет

ў раённай выцвіўшай газеце
знайду
паведамленне тасс
і ўспомню ўсё чым жыў на свеце
і ўсё
+што хвалявала нас

захочацца з юнацкай далі
яшчэ раз навіну пачуць
а там
як класікі пісалі
навек забыцца і заснуць

