скажы мне адно толькі слоўца
адно славечка
і я застануся з табой не на вечар 
навечна

але не скажаш
яно для другіх
а мне  толькі даўняе рэха
пара забываць пра іх дарагіх
адводзіць вочы ад грэху

няпраўда што ўсё з гадамі праходзіць
прыглухне прыціхне
закружыць у новай цябе прыгодзе
і сэрца прыцісне

ды застаецца заўсёды на свеце
недасягальнае нешта
і горад які табе не пасвеціць
і востраў які мінеш ты

павінна застацца кніжка адна
цудоўная  непрачытанай
яе прачытае твая радня 
больш маладая плячыстая

і будуць іншыя моцна любіць
і сцежкі твае назавуць сваімі
сыходзяць сівыя мужчыны ў нябыт
і шэпчуць чыёсьці імя

