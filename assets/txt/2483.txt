я не магу судзіць нікога
дарую многае братам
бо сам не быў любімцам бога
я  пасівелы сірата

няўдачлівы і трохі грэшны
а міласці не папрашу
я сам раздам усё да рэшты 
жыццё і вершы і душу

я дзякую сябрам за дружбу
інакшых не хачу сяброў
зямлі  за хлеб лясы і ружы
сям'і  за чуласць і любоў

а небу дзякую за промні
на ўсім працягу лет і зім
а там успомняць ці не ўспомняць
я не турбуюся зусім

