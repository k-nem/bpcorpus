дзяўчаты мыюць танк
ля дома афіцэраў
стаіць герой атак
на пастаменце шэрым

даўно закончан бой
і танк астыў ад злосці
стаў славай гарадской
і часткай прыгажосці

дзяўчаты мыюць танк
смяюцца без прычыны
смяюцца проста так
бо сонца за плячыма

бо ўжо ў садах балююць
шпакі
бо дзень іскрысты
бо танк фатаграфуюць
замежныя турысты

а збоку на дзяўчат
у нейкім неспакоі
глядзіць былы салдат
з апаленай шчакою

