здараецца часамі я раблю
не тое што заўжды рабіць люблю

я пагарджаў агульшчынай а сам
бяздумных вершаў многа напісаў

бывала што па радасць я іду
а там знаходжу здраду і бяду

я век бязвольных мямляў не любіў
а сам не раз такім бязвольным быў

я ад кахання вернага уцёк
а выпадковы дзед сказаў зяцёк

адкрыю раўнадушнаму душу
а роднаму ад сораму схлушу

мне кар’ерыст аднойчы спагадаў
праз тыдзень дробным жулікам прадаў

не вартых праслаўлення праслаўляў
вось толькі сам сябе не выдумляў

