нам з табой няма чаго спрачацца
мітусіцца нібы кажаны
вып’ем па апошняй добрай чарцы
і закусім хлебам аржаным

ты маўчыш дакладчык і выкладчык
заратустра ісцін прапісных
ну вядома мы яшчэ не клячы
толькі ўжо ў камандзе запасных

нам не жыць у санаторных сховах
і калі ўжо нельга піва піць
зрэжам па кійку сабе сухому
пойдзем бюракратаў зноў лупіць

а калі яны зусім звяліся
будзем грушы ў садзе атрасаць
а пасля штодня па дзесяць пісем
адсылаць па розных адрасах

падамо заявы ў таварыства
дзе тытунь не смокчуць і не п’юць
дзе не ўмеюць нават пасварыцца
толькі дрэмлюць ды ў далоні б’юць

не для здзеку бог прыдумаў старасць
скардзіцца на лёс не нам з табой
дык давай закурым лепш таварыш
а пасля кульнём і па другой

