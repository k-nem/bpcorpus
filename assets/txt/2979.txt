о юнацтва маё як забуду цябе
alma mater
і догмы навука і тлум
píramús ét thisbé
píramús ét thisbé
píramús ét thisbé
iuvenum
як забуду
завея акацый мяла
квецень па вулках крывых
ты была мая цізба была была
пажаданая больш за ўсіх
радасны боль нясцерпны як шкло
між сэрцам маім і тваім
і ніколі такога ні з кім не было
і не будзе ніколі ні з кім

і развёў нас не леў і не востры кінжал
не вакзалаў далёкіх агні
а гады пакут і няшчырых пахвал
даносаў і брыдкай хлусні
і ведаў наклёп як сэрца крануць
і нас аддзяліў сцяной
і паверыла ты і змяняла вясну
на шаўкі што знасіла даўно
але сэрца не можа забыць пра замах
болем поўнае да краёў
будзь праклятым юнацтва маё ў вяках
будзь праклятым юнацтва маё
будзь праклятым
каштаны квітнелі вясной
хаваў нас бэзавы дым
і былі мы з ёю  адно адно
і ніколі не будзем адным
што ж не плачу
паэзіі горды прыгон
і радок што сталлю звініць
ўсё адкуў я на горне юнацтва майго
на яго пакутным агні
і праўды зніч і подласці дым
і сілу мужную жыць
і тое што веру ў сэрцы маім
нават смерць не можа забіць
і руку дагэтуль помніць рука
сэрца помніць шчасце баёў
блаславёна юнацтва маё ў вяках
блаславёна юнацтва маё

