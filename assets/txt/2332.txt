плыла цалавалася хмара з зямлёй
аж жнеі сярпы пакідалі
бо ўгледзелі ўжо як збягаюць па ёй
маланкі
на жытнія далі

таму што нясе яна мёд для пчалы
і робіць дарогу лягчэйшай
ўсе рэкі прыцягваць яе пачалі
і хмара плыве да шырэйшай

сябе яна хоча ў тым люстры пазнаць
прыціхла
на цыпачкі стала
глядзіць з вышыні ў пацямнеўшую гладзь
глядзіць
толькі плошчы ёй мала

зноў хмара злуецца зноў мусіць з тугі
кідае свае бліскавіцы
рассунуць хацела б яна берагі
хацела б
краямі ўмясціцца

і не ўпершыню з непакоем былым
удаль адплывае без згадкі
а следам за ёй
як за лёсам сваім
спяшаюцца воблакаў статкі

глядзяцца  адбітыя ў завадзяў шкле 
з нябёс у люстраную плошчу
красу сваю бачаць блакіт свой
але
я воблакам тым не зайздрошчу

хачу неспакойнаю хмарай грымець
маланкамі ўвесь апавіты
каб цяжка адразу было зразумець
ці вокам акінуць які ты

спакою не ведаць ні ноччу ні днём
і не прыставаць у знямозе
вялікай любові дажджом
і агнём
зямлю цалаваць па дарозе

