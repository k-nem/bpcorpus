некалі дом красаваўся
на месцы на гэтым
пасля бамбёжак стаяць ён застаўся
шкілетам
міма яго прамчаліся з громам
падзеі
зноўку назвацца ён домам
не траціць надзеі
колькі ягоных сяброў
уздымаецца ў славе
дойдзе чарга да ягоных муроў
неўзабаве
плотам драўляным яго на світанні
абнеслі
на рыштаванні
пачуліся першыя песні
хай яшчэ вокны ягоныя
небам зашклёны
а ўжо здаецца
што выгляд змяніўся ягоны
гэткім зрабіўся ён што нават хмарка
і тая
стала над домам
і далей плысці не жадае
стала над ім нерухома
а людзям здаецца
што гэта з коміна з дома
дым першы віецца

