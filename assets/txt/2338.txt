сланечнік нам у твары дыхаў цветам
мы прыкмячалі летняю парой
што ён штодня за сонцам водзіць следам
сваёй агністай жаркай галавой

што першым ён прыход яго вітае
і апаўдні стаіць з ім твар у твар
і першым долу галаву схіляе
як коціцца за лес агністы шар

ён так стамляўся наш сланечнік мілы
так шчыра сустракаў ён ночы цень
як быццам два крутыя небасхілы
ён разам з сонцам абышоў за дзень

у сінь нябёсаў просіцца нямала
сланечнікаў і верыць я гатоў
што гэта сонца так параскідала
па ўсёй зямлі малых сваіх братоў

