бліснуў загрукатаў
выкуліў кубак ставу
быццам душу дастаў
усерджаны кракатау
і паваліў з хрыбта
дымнае гліны лаву

ссыпаўся друзам гмах
з горадавага цела
змогшы да ўзлёту страх
стаўшы ад жаху смелай
з ластаўкамі ў лістах
ліпа на дах ляцела

дрэва было ў агні
але ў смяротным стане
выпрастаўшы карані
голлем агонь хвастала

з чорнае вышыні
біў і біў кракатау

з неба  малы павук
д’ябал з маторам  зблізку
выпаліў сіняву 
цесна ў паветры прыску

помню  колькі жыву 
бомбы
апошнія
ў мінску

