навалілася стома
як цяжкая зіма
хочаш выбегчы з дому
а ўжо сілы няма

непатрэбшчыны многа
мітусні беганіны
быццам цягнуць за ногі
цябе багавінне

і наш быт парашковы
дыетычны пілюльны
у жыцці перашкоды 
раз’яднанне няўтульнасць

ну прытомішся крышку
хочаш дзень памаўчаць
тут арочка ці клышка
пачнуць павучаць

як пісаць нам хоць самі
а зласлівы паэт
у благой эпіграме
абняславіць на свет

сніць ён з зайздрасцю лютай
аб славе нажыве
сэрца поўна атруты
выслаўленняў ілжывых

гэткі ціха патрэцца
дабярэцца да бога
ну а мне што патрэбна
і ўсё і нічога

павучаннямі прэснымі
я не буду грашыць
раўнадушных у крэслах
не хачу варушыць

не п’яное застолле
не зласлівыя плёткі
а жытнёвае поле
завяшчалі нам продкі

ды сумленне ды праўду
ды бясконцую працу
сам сабе я параду
даю як трымацца

ты забудзь пра лячэнне
будзь бліжэй да людзей
трэба нам прылучэнне
да вялікіх падзей

прылучацца нам варта
не да прагнай гайні 
да звычайнага жарту
да дзіцячай гульні

да ўсяго што ў нас смелага
да праўды людской
як да яблыка спелага
прытуліся шчакой

