ды і я вам памагу
    песеньку спяваці
ды і я ж між вамі ўзрос
    пры бацьку і маці

i мне бог на свеце даў
    гора гараваці
штобы лепш я вас любіў
    i ўмеў спагадаці

ой што ж вы напелі тут
    ды якога дзіва
шкода што на голас ваш
    старонка драмліва

але як прачнецца з сну
    гэта дабрадзейка
пэўна будзе слухаць вас
    лепш як салавейка

будзем колісь так і мы
    як тыя гуралі
што пан даў ім есць і піць
    яшчэ й грошы бралі

трэба толькі слухаць нам
    рады таго татка
што то казаў гараваць
    каб аджыла хатка

толькі мусіць той сынок
    не піў як мы водкі
а то б яму вялеў ён
    кінь і мёд салодкі

ой гаруйма братцы мы
    кіньма горку жлопель
што не з жыта гоняць ўжо
    а з аўса з картопель

кіньце першы жонкі вы
    мілыя дзяўчаты
доля шчасце зачне жыць
    дзе цвяроза хата

благаславіць будзе бог
    ў каморы аборы
i не будзе такі люд
    бяссільны як хворы

ой каб колісь нам дажыць
    да такой паправы
то запеў бы з вамі я
    што нам бог ласкавы

