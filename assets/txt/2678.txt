на беларусі бог жыве
так кажа мой просты народ
тую праўду сцвярджае раса ў траве
і адвечны зор карагод
тую праўду сцвярджае
упартасць хваль
і продкаў запавет
і мовы залатая сталь
і нашых дум сусвет
тую праўду сцвярджае
ўсё зноў і зноў
ўсім лёсам
няхай спакваля
у хмарах дубоў
у вясёлках агнёў
купальская наша зямля
і няхай давядзе мне
іншая кроў
што брашу
як сабачы сын
а няма нідзе
вярнейшых сяброў
і прыгажэйшых жанчын
гэта край раскрытых душ і дзвярэй
гэты край 
твой дом і сабор
ў нас дваццаць з лішнім тысяч рэк
адзінаццаць тысяч азёр
нам ёсць што піць
з падмосткаў ліць
чым палі свае акрапіць
а як давядзе то ёсць нам дзе
і ворага ўтапіць
і тая памяць жыве не ў царкве
а ў кожнай жыве галаве
на беларусі бог жыве 
і хай сабе жыве
а калі ён шле на нас кару і гнеў
ну што ж мы з ім свае
ў вяршыні самых гонкіх дрэў
маланка з неба б’е

у вяршыні маленькіх і ніцых дрэў
маланка ніколі не б’е

і пра тое кожны пяе салавей
росным кветкам у роднай траве
на беларусі бог жыве
і няхай давеку жыве

