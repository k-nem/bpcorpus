на беразе слановай косці
у белым абіджане
мы першыя з расіі госці
два дні былі ў пашане

мы ездзілі ў гілеі
мы бачылі гарыл
і гэтак загарэлі
што думалі  згарым

ад той спякоты вязкай
схаваліся ў музей мы
а там на сценах  маскі
ва ўсёй красе туземнай

і белыя і чорныя
з чырвоным абадком
трапічных страшных чортавых
набіта іх бітком

абрадавых таемных
і новых і старых
мне смешна і прыемна
было глядзець на іх

у масках тых вядзьмарскіх 
наіўны жах дзяцей
а я успомніў маскі
на тварах у людзей

я ведаю такіх
што ходзяць век у масках
злаба на сэрцы ў іх
а носяць воблік ласкі

дзве маскі прада мной
на нечым твары тлустым
то велічы тупой
то ліпкага халуйства

насіў адзін ліхвяр
з душой крывой садыста
спакутаваны твар
нібы са злом судзіўся

жывуць нібы браты
на дабрачынным твары
то маска дабраты
то маска божай кары

я добра знаю тых
чый заліхвацкі рогат
ператвараўся ўміг
у рогат скамарохаў

калі б сабраць усе
мне маскі ды па жанрах
адкрыў бы я музей
на зайздрасць абіджану

а лепей збыць бы іх
для аперэт і казак
а лепш пісаць пра тых
хто век жыве без масак

