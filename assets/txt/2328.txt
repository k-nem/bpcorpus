нябёсы  акіян я знаў даўно 
блакітны неабсяжны першародны
а ўсё што зорам на зямлі відно
ні больш ні менш як свет яго падводны

тут  водарасці пушчы векавой
бялявых хмар вятроў бясконцых плыні
спрадвечных гор застыўшыя вяршыні
усё яго  да хваль што пада мной

дзе акіян разлёгся атлантычны
тут свет другі і глыбіня і мель
і ёсць прастор не меншы за касмічны
для хваль салёных ростам з карабель

я  трэці свет я кропелька малая
тых светаў двух  звычайны чалавек
што неба і зямлю ў сабе змяшчае
і ў свет адзін злучае іх навек

