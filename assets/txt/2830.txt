чамусьці сёння цішыня такая
што сесці хочацца і патужыць
самотна зорка над зямлёй згарае
і ў гурбах ліпа з холаду дрыжыць
і я усё  усё чамусьці забываю
што знік той дзень загублены ў цішы
што час ляціць што ты ужо не тая
і што даўно я знік з тваёй душы
часопіс на стале з тваім партрэтам 
глядзіш з усмешкай ветлай на мяне
і ўспамінаю я дняпро і лета
і цень каштана на старой сцяне
як дзіўна я зусім не памятаю
той дзень калі цябе пабачыў я
упершыню мо восень залатая
мо весні дзень у дальніх тых краях
але затое так яскрава бачу
пакой чайкоўскі хмуры на сцяне
раяль пра нешта дарагое плача
і прывіды каштанаў у акне
ты памятаеш восенню туманнай
калі уборы дрэў зляцяць далоў
ліст жоўты застаецца на каштанах
стажочкамі ля цёплых ліхтароў
ліхтар  і жоўты шарык на каштане
а ўсіх братоў яго мятла змяла
вось так і я цягнуўся да каханай
і толькі й жыў што ля яе святла
былі ў яе нябачаныя вочы
падобныя на просінь у нябёс
і сарамлівасць мілая дзявочая
і светлая была як светлы лёс
ёсць дробязі што поўныя значэння
каханне першае растопіць лёд
і нават палавік ў цёмных сенях
век памятны як казкі першых год
мо толькі для таго яно прыходзіць
каб мы запамятавалі на вякі
як пахнуць рыбаю начныя воды
як у траве мігаюць светлякі
каб век сумленна памятала сэрца
спакойны дым над цьмянай люстрай рэк
каб кожны быў да старасці да смерці
сапраўдны і сумленны чалавек
я памятаю ўсё тугая раска
заткала стаў мінуў наш першы май
якой здаваўся нам чароўнай казкай
ў пустых бляшанках прыгарадны гай
хай зразумее кожны на хвіліну
як незлічоны светаў карагод
як лёгка размінуцца з той адзінай
якой чакаеш можа сотні год
дні прабягаюць і гады сплываюць
хвіліны шчасця часам прамігцяць
а боль жыве і сэрцам адчуваю
што жыць заўсёды будзе да канца
і ўсё ж на досвітку і ў час змяркання
і ў ясны дзень і ў час як спяць палі
я дзякую жыццю за цень кахання
за тое што жывеш ты на зямлі
сяджу ў пакоі каля цёплай грубы
шыпіць пласцінка ў сэрцы многа дум
кручу над домам флюгер ёсць у любай
і шуберт падзяляе ціхі сум
о зімні шлях забытыя будынкі
забыты водар ад каханых губ
хрыпне на марозе спеў катрынкі
і мерзне ў гурбах прыдарожны слуп
я дзякую табе няхай чужая
няхай твой твар для іншага жыве
ты ёсць ты недзе ёсць і ты жывая
ты ходзіш веснім ранкам па траве
твае ў загары рукі бэз ламаюць
жыві і вечнай славай прамяней
рукой закрыўшы вочы усміхаюся
ты ёсць на свеце досыць для мяне

