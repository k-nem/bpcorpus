мой дом  прыволле звёзднай далі
арламі мераны абшар
дзе бітвы точаць ветраў хвалі
з сям’ёй глухіх калматых хмар

мой дом  амшалай пушчы сховы
сяліба ясеняў сасон
дзе смех русалчын лесуновы
палошыць вечнацяглы сон

мой дом  пясчаныя разлогі
пакута сцюжы і спякот
дзе ў скібах лад вядуць нарогі
аздобай цвет  чырвоны пот

мой дом  узмежных зёлак восці
з сухой асінаю курган
дзе тлеюць прадзедавы косці
дзе плача ночка ды туман

