ты не сніся мне мама
і не ваб у краіну дзе ружы сінія
пачакай ну крыху
асабліва на гэны раз
ты ж так рэдка бачыла кветкі мімозы
і яшчэ радзей
добры квет туберозы
і
зусім ніколі 
кветкі гліцыніі
і астатнія дзівы
якім прысвячу я свой сказ
пачакай мяне мама
ёсць бярозы ў вільготнай лагчыне
ёсць дняпра старыкі
і дубоў векавых запавет
і народ мой
якому я вінен
ўсім
ўсім
шчасцем
турмой
і чужынай
той народ у якім можа ўвеку ніхто не загіне
калі я
нават я
што даўно за табою пакінуў твой свет

