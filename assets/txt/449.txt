сплылі ў душу з высі высокай
і зацвілі ў ёй яснавока
як светласць бледная аблокаў
на дальнім летнім небасхіле

цвілі гулялі пераліўна
світаннем новым долі дзіўнай
у казку волі неспажыўнай
цяклі нявыплаканай сілай

вялі па сцежках нехаджалых
арлом узносілі на скалах
карону клалі ў міртных хвалах
на ўсёй будзённасці завілай

так асянялі панавалі
як сонца бліск на вод крышталі
аж пацягнулі вышай далей
туды адкуль сышлі так міла

вітаю іх і не вітаю
стаю як пільгрым на расстаю
ў чужым далёкім недзе краю
як над пустой стаю магілай

