крычалі білі кулакамі ў грудзі
палілі пачкі гербавых папер
кагосьці сцягвалі з трыбуны людзі
прадажнік контра рэакцыянер
над мінскам панад плошчаю саборнай
ляцеў трывожны варанячы грай
натоўп вакол раз’юшанае мора
рэспубліка жыві перамагай
і вецер тыя крыкі рваў нядбайна
і нёс як іскры ў цёмныя палі
туды дзе ў гурбах па шляхах бяскрайніх
спяць хутары азёрнае зямлі

і цішыня яна патрэбна многім
каб ад гарачых спрэчак ачуняць
узважыць дзень і цвёрда стаць на ногі
і песню новаму світанню даць
у пакойчыку глухім дзе пальцы стынуць
дзе ад буржуйкі сіняваты дым
смяртэльна стомлены худы мужчына
перакладае пралетарскі гімн
паўстань пракляццем катаваны
паўстань хто з голаду век пух
бурліць наш розум збунтаваны
няволі кліча рваць ланцуг
ён кідае пяро ў чырвоных хмарах
што праплываюць над зямлёй кудысь
як здані нараджаюцца ў пажарах
і чэзнуць зноў вякі і гарады
у гэтых прывідах і ў роўным дыме
што цягнецца слупамі да нябёс
ён бачыць будучае ўсёй радзімы
яе няпросты і вялікі лёс
скуголяць інтэрвентаў параходы
у полымі вайны дзвіна і сож
і гвардыя краіны  ўзвод за ўзводам 
на сто франтоў выходзіць басанож
вось за акном няпэўны бразгат зброі
падмацаваны дальняю трубой
і песня ў цемрадзі на бой героі
яны ідуць рэспубліка на бой
спяваюць цягнікі на двух вакзалах
не астывае ярасці напал
перакладае малады купала
для новых дзён
інтэрнацыянал

