рассеяла сонца як сейбіт зярняты
бліскучыя іскры святла
а сэрца ж так хоча цяпла
утулку і ласкі загубленай хаты
імкнецца душа мая ў марах крылатых
туды дзе сінеча лягла

дзе неба бы тая хрустальная чаша
спадае на бераг зямлі
дзе ў сонцы лес песціць камлі
дзе гоману поўна кузурак і пташак
дзе грэецца поле і рослая паша
i гай выступае ўдалі

хачу я прастору і яснасці чыстай
я прагну самотных хвілін
сярод саснякоў лугавін
дзе песні гайдаюцца ў хвалі празрыстай
дзе ўсё так спакойна і так урачыста
а ты разважаеш адзін

i роўным дыханнем п'еш слодыч спакою
адкінуўшы болі турбот
i марам даеш ты палёт
я ў сэрцы вітаю дубы над ракою
i ціхія вёскі і мілую хвою
вітаю цябе мой народ

