што за кара
вечна трапятацца
мучыцца
зза кожнай драбязы
з мітуснёй
пара мне развітацца
на лугі падацца
ды ў лясы

на пісьмовы стол
нібы на плаху
болей
галавы не пакладу
не хачу
ні жартаваць ні плакаць
ні чытаць
мастацкую нуду

ад шаблонных слоў
ад папугайных
паўтарэнняў
знікну у глушы
паблукаю
каля ціхай гайны
у сасновай
сонечнай цішы

хай грымяць
спаборніцтвы па боксу
хай спявак
па радыё хрыпіць
дзеці спяць
і птушкі спяць
і бог сам
з неба збег
і ў нечым сэрцы спіць

там дзе зоркі
чыста перамыты
у крыштальных водах
сініх рэк
нібы фараон
у пірамідзе
буду спаць я ў стозе
цэлы век

і прысніцца мне
што жыў калісьці
па законах музыкі
сусвет
раніцой знайду
між траў і лісцяў
самых лепшых вершаў
цёплы след

зноў званок
пабойцеся вы бога
у мяне нагрузак 
цераз край
любіць засядаць
мая эпоха
гайна гайна
трошкі пачакай

