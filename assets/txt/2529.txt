хутчэй бы прыйшла зіма
белая і маладая
з малінавымі маразамі
са звонам канькоў на лёдзе
і навагодняй ёлкай
людзі штогод жадаюць
хутчэй бы прыйшла вясна
з сонечнымі вадаспадамі
з блакітнымі навальніцамі
з шалёным пахам чаромхі
і салаўіным каханнем
людзі штогод жадаюць
хутчэй бы настала лета
з бурштыннагустой пшаніцай
з яблыкамі наліўнымі
з крымскім вясёлым загарам
з радасцю школьных вакацый
людзі штогод жадаюць
а каб восень хутчэй прыйшла
з безнадзейнасцю цёмных дажджоў
з граззю з апалым лісцем
з няспраўджанымі спадзяваннямі
і горкімі ўспамінамі
гэткіх не чуў я жаданняў
восень можна лёгка перажыць
вернецца вясна
а вось юнацтва
ах як трэба маем даражыць
здолеў я з тугой пераканацца

