працуй бедачышча гаротна
ці прэеш ад поту ці мерзнеш
гні плечы свае ты ахвотна
бо прыйдзе гадзінка  і шчэзнеш

ой шчэзнеш а толькі не бойся
што ўжо і засыпяць зямлёю
як з горам у дружбу завёўся
яно йшчэ паходзіць з табою

цяпер малады і ахвочы
ты рвешся як птушка там з клеткі
да працы і ўдзень і уночы
дый зможа крывавы труд гэткі

без часу прыжме апануе
цябе неадчэпная старасць
і моладасць скрыша ўдалую
адгоне ад працы няздарасць

пахіляцца плечы ад горбу
удушша дыхнуць не пазволе
надзенеш старэцкую торбу
і пойдзеш у свет на прыволле

а мусіш жа ўперад наўчыцца
ты пацераў доўгіх дзядоўскіх
бо як не патрапіш маліцца
то выганяць гэткага з вёскі

ты мусіш наўчыцца бо маці
даўжэйшых наўчыці не ўмела
ды ў беднасці часу ці ж хваце
за гэткае браціся дзела

дык вось як узброішся гэтак
у пацеры торбы і пугі
і ў рваны старэцкі адзетак
павер будуць брамы на ўслугі

з пагардай як лішняй сабацы
швырнуць табе лустаю хлеба
дзіця цябе будзе пужацца
пачне непагодай выць неба

а ты ты цані й гэту працу
хоць збыцца яе і нялёгка
не йдзі жабраваці к палацу
бо стуль цябе выгане лёкай

