паўтараецца вечна
а гучыць не завучана
кожнай новай вясной
кукаванне зязюльчына

маладым лічыць годы
непаседам  прыгоды
нам салдатам старым
баявыя паходы

і магілы магілы
ля кожнае вёскі 
нашы аднапалчане
аднафамільцы і цёзкі

як вясною зязюлі
ў беларусі маёй закукуюць
у сібіры на волзе
па мёртвых сынах засумуюць

не патрэбна забітым
ні славы ні вечнасці
іх матулям сівым
трэба ціхай сардэчнасці

прыязджаюць да нас
яны ў светлыя дні перамогі
на зялёныя нашы
лясныя дарогі

кожны год мы і плачам
і чарку бяром разам з імі
і становяцца ў дні тыя
мёртвыя зноўку жывымі

