а час па грыбы мне хадзіць не прыйшоў
я веру праніклівай сойцы
у бор я пайду пасля першых дажджоў
што высушыць зыркае сонца

а покуль прысядзем на шэры валун
падумаем аб галоўным
забудзем няўдачы забудзем хвалу
і плюнем на высакамоўнасць

вясковым настаўнікам некалі быў
вучыў павучаў і выхоўваў
свавольнікаў вучняў ты вельмі любіў
ды толькі вучыў павярхоўна

самаўпэўненая маладосць
наіўнае глупства ўсязнайства
што мудрасць народа вышэйшая ёсць
крыху пазнавата спазнаў ты

ён ведае ўсё і ён бачыць наскрозь
ацэніць ці варты чаго ты
а праца  жыцця найгалоўная вось
давай справаздачу за годы

зрабіўся відушчым ты толькі цяпер
нам век не вучыць а вучыцца
рабіць памыляцца ўзнімацца цярпець
вучыцца ў бабра і ваўчыцы
нястомнасці вечнай  у мураша
зімовай трываласці ў дрэва
замоўкні ты ныць трапяткая душа
табе адпачынку не трэба

