што такое антыматэрыя
голас мёртвага салаўя
на магнітную плёнку запісаны
акіян урываецца з гулам
у пакой мой
завалены кнігамі
з джунгляў выскачыў
тыгр паласаты
сігануў у напрамку буфета
зноў ажыў пахаваны акцёр
пазірае жулікавата
і стараецца рассмяшыць
старажытнымі прэснымі жартамі
потым лектар пра сувязь з жыццём
аб маральным абліччы бубніць
сам жа век на лянівай тахце
хціва лічыць свае ганарары
валадар электроннае лямпы
годзе прывідны свет выклікаць
годзе моўчкі сядзець і курыць
у такой незямной адзіноце
ты пра шчасце сто кніг прачытай 
без яе шчаслівейшы не станеш
пра каханне ўсе фільмы прагледзь 
а мацней чым яе не палюбіш
горад шчодра заліты святлом 
вочы слепяць мільёны агнёў
у адным толькі цёмна акне 
а табе ўжо святла не хапае
дык пырні ў чалавечы прыбой
што на вуліцы голасна плешчацца
можа цёмнае тое акно
для цябе ў гэту ноч загарыцца

