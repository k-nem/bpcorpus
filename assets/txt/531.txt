пад звоны зброі путаў звоны
пад свіст раз’юшаных прыблудаў
брыдзеш з няведамых старонаў
як здань няведамага цуду

на беларускае йдзеш поле
на акрываўленыя межы
дзе закаванай дрэмле воля
дзе звоне звон хаўтурны з вежы

ідзеш у край дзе пажарышча
яшчэ дымець не перастала
дзе смерць спраўляе сваё йгрышча
у сполку з чэрняй адзічалай

ідзеш у край дзе сотні летаў
хто толькі хоча гаспадарыць
але не сын зямліцы гэтай
які тут косці вечна парыць

ідзеш у край які бязбожна
жыўцом парэзаны на часці
а брат проць брата стаў варожна
і памагае край раскрасці

на беларусь ідзеш год новы
на змену йдзеш старому году
ідзеш і звоніш у аковы
як той стары з пачатку роду

