я сумую па радзіме
па яе лугах і нівах
па трыпутніку што гладзіў
ногі збітыя мае
па укропе на гародзе
рэчках ціхіх і лянівых
і па сопкай белай бульбе
што на стол яна дае

я сумую па радзіме
бачу ціхія паляны
цёплы мёд яе маліны
адчуваю на губах
ты  мая лясная казка
у красе доўгачаканай
ты  мая святая песня
свет адзіны у вачах
просты свет дзе дрэмлюць хаты
дзе раса на травах спее
дзе у росных шатах чуцен
гівала пяшчотны свіст
дзе наўсцяж канавы мокрай
пышны кураслеп жаўцее
і купае тлусты лопух
у вадзе мясісты ліст
мокры край дажджы і сонца
вільгаць сонечнага лета
жарабя бяжыць па лузе
радасна задраўшы хвост
цэлы век вісіць вясёлка
над краінай мокрай гэтай
і глядзяць спакойна коні
на нябесны дзіўны мост

я сумую па радзіме
як каханы па дзяўчыне
я жадаю ўвесь прыпасці
проста да яе рукі
да грудзей  тугіх узгоркаў
да вачэй  азёраў сініх
і замерці ў пацалунку
на гадзіны і вякі

