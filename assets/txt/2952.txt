ў жніўны дзень на вуліцы бязлюдна
нават бэз заснуў каля дзвярэй
толькі певень млявы і марудны
кліча частаваць сваіх курэй
бабка спіць ля хаты пад кустамі
і цялё чырвонае усмак
мокрымі ружовымі губамі
ёй жуе стракаты андарак
і старыя і малыя ў полі
суха звоняць конікі ў траве
і камбайн як карабель вясёлы
паміж жытніх каласоў плыве
ну а вёска цішынёй абнятая
толькі й чуць у гэтай цішыні
як храпуць у дзвюх суседніх хатах
жонкі брыгадзіра й старшыні

