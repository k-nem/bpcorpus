было ў ім усякага жыта
тысячы добрых гадзін
і сонца і шчасце і літасць
і космас  на ўсіх адзін
а ўсё ж такі мне ён сасніцца
ў агні пякельных начэй
не добрай васковай пшаніцай
плевеламі хутчэй
за дрот валакуцца строем
з ведзьмаў высмоктваюць кроў
дзяцей старых і герояў
бульдозер зграбае ў роў
вулканы мінска і кіева
трэблінкі  вар’яцкі сон
вусны жанчын у якія
асвенцімскі рвецца цыклон
забітых халодныя горы
котлішчаў вечны спакой
дык што ж вы з такім дакорам
чаму з пагардай такой
што рыдаю над даўнімі болькамі
што валюся ў азёрах крыві
падаў
плакаў
ды толькі
ў той час як не бачылі вы
і які той цяжар ні будзе
ён веры маёй не сагне
мяне пахаваюць людзі
лепшыя за мяне
і якіх не было гекатомбаў
ў ім не згаснула праўды свяча
і я веру ў хрышчаны бомбамі
мой крывавы мой страшны час
ў ім цяжка раслося калоссям
і на большым абшары зямлі
раскашней паршыўцам жылося
то адкуль жа людзі былі
тыя што за радзіму
за людства праўду і нас
тыя што за адзіную
паміралі літару аз
ваявалі ўпарта са змеем
карчавалі ўпарта ляду
на іх у мяне надзея
ў час апошні калі адыду
няхай іх душа жывая
пакуль што не знішчыла снег

яны мяне пахаваюць
лепшыя за мяне

