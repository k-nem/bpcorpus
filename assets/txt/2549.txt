прыціхнуў боль
адна туга тупая
не пазваніць табе
не адшукаць
як шчырасці тваёй
мне не хапае
як не хапае мне цябе аркадзь

лісток з галінкі адарваны шаснуў
ля сэрца
паляцеў 
не здаганю
гарыць касцёр твой
ля шашы варшаўскай
і кожны дзень
бягу я да агню

штодня жыву
між кніг тваіх і песень
і ціха на зямлі тваёй плывуць
любімыя табой
віхра і бесядзь
і ў акіян жыццё тваё нясуць

цяжкім ты пры жыцці быў
ці інакшым
каго ты не любіў
каго любіў
пачнуць хлусіць
мемуарысты нашы
а праўда ўся
ты куляшовым быў
ты мудры быў 
і тут мне не пярэчаць 
і ўсё аддаў
праўдзіваму радку
ты марыў зноў
праплыць па роднай рэчцы
каб сонца з вёслаў
капала ў раку
асенні дзень
лятуць на поўдзень гусі
над свіслаччу стаю я
пад вярбой
і скарджуся
і радасцю дзялюся
я як заўсёды
раюся з табой
пад сонцам
і пад небам перуновым
цяжэй нам без цябе пісаць і жыць
і кружыцца планета куляшова
і песня пра алесю ўсё звініць

