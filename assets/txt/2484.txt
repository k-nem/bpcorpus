як позна ліпы сёлета цвітуць
было так доўга холадна і хмарна
на жоўтых крыльцах зерняты лятуць
і шэрыя фарбуюць тратуары

а я прыпомніў паваенны час
жылі ў скляпах зямлянках і руінах
душыў нас папялішчаў горкі чад
і марылі мы ўсе пра зеляніну

вайна у сэрцах будзе доўга тлець
згадзіліся мінчане пацярпець
і мудрых тых людзей не асудзілі
што першым чынам ліпы пасадзілі

