рэлігіі прыдумалі старыя
у цемрадзі дагістарычных пор
баяліся дачасна іх зарыюць
суседзі згаладалыя з пячор
я не магу ўявіць тых краявідаў
пачуцці дзікіх продкаў зразумець
калі з’явіўся першы чорны ідал
і стаў гразіць
пакора альбо смерць
зрабіўся хітрым
пакарыў народы
і запалохаў маладую плоць
у тых дзядоў
быў свой маральны кодэкс
на маладых накінулі аброць
страшней за ўсё непаслухмянасць юных
як набяруцца сілы 
усё сажруць
на бараду сівую гнеўна плюнуць
і баб найпрыгажэйшых адбяруць
пайшлі багі крывавыя лясамі
прыйшлі ў наш век
праз тысячу вякоў
старыя бога вынайшлі
і самі
паверылі са страхам у багоў

