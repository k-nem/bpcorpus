арфей сканаў на змярканні
аддаўшы песні марам
а ліру яго лесбіяне
ўзялі і паклалі ў храм
у капішчы пасейдона
між сонцам і золатам хваль
паснулі навек між калонамі
знямелыя шчасце і жаль
нямыя струны не зналі
што іхняй журбы сляза
тыграў калісь прымушала
ногі ў песні лізаць
што ў свет падземны агідны
песню прынёс арфей
і вытаргнуў душы з аіда
слёзы  з плутонавых вей
што цэрбер з трыма галавамі
выраніў шэсць слязін
цэрбер няўмольны як камень
цэрбер лютасці сын
сцякалі па струнах росы 
слёзы душ багоў і людзей
і сын жраца пітакоса
прагна на ліру глядзеў
бо возьмеш яе  і ад бога
сам станеш прарок і бог
і тыгры абліжуць ногі
і схіліцца свет да ног
нібы перад ангельскім клірам
галовы схіляць звяры
і ўкраў ён з капішча ліру
і ў лес уцёк на зары
нацяўшы срэбныя струны
лаўры паклаўшы ля ног
пачаў ён плесці карункі
эпіліяў од і эклог
пачуўшы арфея ліру
прагнучы дзіўнай ігры
з атыкі спарты эпіра
на лесбас плылі звяры
ліліся схіліўшы галовы
і пашчы схаваўшы ў траве
трагічна зламіўшы бровы
граў для іх чалавек
ў экстазе хмельным прарочым
вяшчаў ён волю багоў
спяваў закаціўшы вочы
і тыгры з’елі яго
                              
павольна мяняюцца людзі
бывае і сёння што зноў
сыны пітакоса судзяць
арфея слаўных сыноў
і вы меркавалі напэўна
што крыкам аглушыце свет
што вас пакахаюць царэўны
за ваш казліны фальцэт
што досыць адняць у нас пер’і
каб ахнуў захоплена час
што досыць купіць паперу
таго ж гатунку што ў нас
купляйце хопіць чырвонцаў
не хопіць  абчысціце храм
а дзе ж вы купіце сонца
што ўсёткі належыць нам
а хто вам падорыць цвярозым
лобныя мукі начэй
а дзе вы купіце слёзы
з цэрберавых вачэй
прыйдуць адплатаіі за ўцехі
за ваш нікчэмны спакой
звяры забыцця і смеху
звяры пагарды людской
нашчадкі арфея досыць
не вам ісці на крадзёж
не трэба жрацам зайздросціць
вам дрэнна будзе  і ўсё ж
за грозную літасць лёсу
за змей што нас абплялі
за шчасце не быць пітакосам 
цалуйце ногі зямлі

