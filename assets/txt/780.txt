у караўніцах амшалых
з галавы да ног
з дзікіх багнаў перавалаў
выбрыў чорны бог

вызваў пошасці начніцы
цемрай зазіяў
тушыць новыя мглавіцы
тушыць новы з’яў

ногці смоллю разлапушыў
ногціверады
з гікам пудлівыя душы
гоніць дзекуды

цемравіца суталока
зверзлася ў адно
лезе звага ненарока
ўсё на дно на дно

з каршунамі з курганамі
занялася прыць
чорны бог заняўся пламем
чорны бог гарыць

паланейся развугляйся
змейны чорны бог
ты йшчэ з белым не зраўняўся
ты яго не змог

