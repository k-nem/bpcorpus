не на узрыхленай дзялянцы
не на курорце распісным 
пішу на сонечнай палянцы
у доме творчасці лясным

жыву у цэнтры шчабятання
мільёнаў птушак на зары
сярод будзённых прывітанняў
і сапылятай дзетвары

між добрых баб
крыху занудных
у дні залётных халадоў
паміж старых яўрэяў мудрых
паміж затурканых удоў

блукаю па ласіных сцежках
з трыма сабакамі дружу
у бранірованых адзежках
садзіцца на паперу жук

тут хіпаватыя ялінкі
на мох страсаюць росны звон
падсоўвае транзістар глінку
а дзеці ў крык
 няхай кабзон

альбо вуячыч ці ратару
не супярэчу
сам люблю
праз соснаў чуйныя радары
навіны лесу ўсе лаўлю

я не ідылію шукаю
і тут паміж дубоў і хвой
жыццё з усіх бакоў гукае
і выклікае неспакой

калі ж размякну я ад шчасця
пісаць пачну пра ціш ды ноч
рабіна пахлусіць не дасць мне
сучком пастукае ў акно

