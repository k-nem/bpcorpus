восень жоўтым крылом не махай
не ўзляцець табе ўслед за зязюлямі
я прыйшоў у рабінавы гай
гай мой ціхі
як сам я зажураны

лета справіла шчодра памінкі
на рабінах  чырвоны агонь
гэта гронкі маіх успамінаў
гэта колер болю майго

гэта след і зары і кахання
знак праклятай замовы
дрэў апошняе красаванне
перад белаю карай зімовай

зноў зямля стане белым экранам
дык няўжо што было упустую
і чырвоныя гронкі як раны
снегапад забінтуе

птушкі чырвань усю раздзяўбуць
па ягадцы па ягадцы
каб вясною рабінам вярнуць
па песеньцы па песеньцы

а ці вернешся ты дарагая
да гэтага гаю

