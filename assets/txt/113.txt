а як мы з хаткі выходзім
крыжам сябе абазначым
блудна вачыма паводзім
ці калі вернемся ўбачым

а як мы пойдзем па полі
з намі за намі нягода
па нашай ніве гуголле
па нашым поце урода

а як пальецца ў пацёмках
песня за лесам за борам
слухаюць елкі сасонкі
лес толькі з намі гавора

а як мы пойдзем гасцінцам
з намі за намі ўздыханні
ў дзённай і ночнай часінцы
блудзім і блудзім як зданні

а як мы вернемся к брату
лепшай спытаем дарогі
маем пацехі багата
тыя карчомкі астрогі

а як на неба мы глянем
дзе дрэмлюць сонца пажары
а ні тых зор ні світання
хмары і хмары і хмары

а як да могілак прыйдзем
крыж каля крыжа бадылі
і тут мы толькі увідзім
як жа здарма век блудзілі

