ой у лузе у зялёным
каля быстрай рэчкі
маладзенькая дзяўчына
пасціла авечкі

залатое сонца з неба
грэла спаць гарнула
аж пастушка у цянёчку
лягла і заснула

па гасцінцы жаўнеранька
знекуль заблудзіўся
ён к дзяўчыне маладзенькай
з сядла нахіліўся

устань галубка маё сэрца
годзе спачываці
кладзі ножкі у страмёна
будзем вандраваці

уставала маладзенька
ножкі ў стрэмя клала
і з малойчыкам удалым
у свет вандравала

едуць поле і другое
ўз’ехалі на трэцце
пад дубочкам пад махнатым
селі пасядзеці

прытуліўся жаўнеранька
да грудзей дзявочых
абдымае і цалуе
губанькі і вочы

гэтак песцячы галубку
стаў яе пытаці
скуль дзяўчынка будзеш родам
хто твой бацька маці

а яна яму гаворыць
пахіліўшысь нізка
старшыні я дочка буду
з гэтай вёскі блізкай

спахмурнелі ясны вочы
ў хлопца маладога
ён адказу ад дзяўчыны
не чакаў такога

і я кажа жаўнеранька
да таей дзяўчыны
з той жа самай вёскі родам
сын таго старшыні

зацямнілі хмары неба
чорнымі крыламі
пачалася шурабура
з громам з перунамі

і ударыў перуночак
у два сэрцы тыя
што пасмелі снаваць грэшна
думкі маладыя

пад тым дубам іх абое
пахавалі людзі
насып сыпалі жвіровы
на вочкі і грудзі

на тым наспе ўзышлі кветкі
як вясной снег стаяў
адна жоўценькая кветка
сіняя  другая

хто ў магілцы спіць успелі
людзі ўжо забыцца
тыя ж кветкі ахрысцілі
браткай і сястрыцай

