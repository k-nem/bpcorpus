як змеркне як ноч дзень зваюе
і зораў паявіцца знак
па нівах па сёлах шнуруе
туды і сюды ваўкалак

у поўнач на пні і на сталі
знімае ўздзявае свой від
не кеміць ні крыўды ні жалю
ні наспаў магільных ні пліт

на веры людской і павазе
хаваны між яраў і лоз
у кожны надворак залазе
і водзіць труслівасць за нос

паношыцца ў кожнай прыгодзе
смяяцца не дасць над сабой
малітвы на губы наводзе
як лістам трасе цемнатой

ці з ласкай яго ці няласкай 
рахунак вядзе забабон
складаецца казка за казкай
падданых з’ярміў ён мільён

лет тысячы з’ела няпамяць
за богам узводзіцца бог
сто ўспелі праўд новых спаганіць
ніхто ваўкалака не змог

як толькі зямля заначуе
і зорак абойдуць рады
па нівах па сёлах шнуруе
шнуруе туды і сюды

