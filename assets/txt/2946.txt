таўры жылі як і ўсе народы
ваявалі
кахалі
гарэлку пілі
мудравалі
зліваліся з маціпрыродай
насваволілі
навершавалі
пайшлі
але так
без слядоў
нішто не знікае
і дасюль
па абшарах сваёй стараны
між людзей
непазнаныя таўры блукаюць
і не ведаюць самі
а хто яны
на муры што нязнанымі продкамі ўзведзены
пазіраюць як козы на новы плот
ані д’ябла пра вас мы браточкі не ведаем
што вас несла у горы
унізе ж  цяпло
дрэмле кошкагара
дрэмлюць таўраў руіны
я стаю і ўяўляю
што я не ізгой
не паэт з беларускіх узгоркаў сініх
а апошні таўр
народа свайго
о якая ганебнасць у гэтых згадках
о які атрутны бяспамятства дым
крый нас божа калі і на нас
нашчадкі
паглядзяць
як мы
на таўраў
глядзім

