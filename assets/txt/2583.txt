здыміце шапкі
вязуць нябожчыка
мажліва грузчыка
мажліва возчыка

вязуць не нейкага
вязуць сумленнага
сябры  як непагадзь
жонка  самлелая

а за нябожчыкам 
шыпенне шын
жалобным пошчакам
гудкі машын

на бруку слотным
разгон гасі
не меней сотні
таксі таксі

прасілі людзі 
ехаў праз ноч
таксісту ў грудзі
ўсадзілі нож

таксісту выбілі
з вачніцаў сонца
бандыты выпілі
на тры чырвонцы

а шофер можа
калісь малых
вёз асцярожна
з радзілкі іх

што ім грамілам
наш добры век
памёр кармілец
і чалавек

няма запчастак
для нас мой друг
лісток зубчасты
ляціць на брук

