шлях каля шляху лес хілкі
вёска дзе лес і магілкі
ў вёсцы  з святліцай хаціна
ў хаце  з бабуляй дзяўчына

там жа паблізку стаяла
гэткая ж хатка бязмала
хлопец у хаце жыў з дзедам
быў той дзяўчыны суседам

звалі дзяўчыну маланкай
хлопца чуў клікалі янкай
зналіся змалку абое
зналі і сёе і тое

кожны год цёплай вясною
ў поле шоў янка з сахою
кужаль маланка снавала
цэўкі сукала і ткала

ўлетку кляпаў хлопец коску
шоў луг касіці за вёску
сена дзяўчына сушыла
ніўку жаць потым хадзіла

жыта ляшыў ён увосень
або лучыну біў з сосен
шла яна бульбу капаці
ці лён часала у хаце

сані ён ладзіў зімою
ехаў ці йшоў ў лес з пілою
часам яна ў лес хадзіла
ці на таку малаціла

далей не так ужо далей
янку кудысьці пазвалі
там пасадзілі за штосьці
не адпусцілі і ў госці

болей яго я не бачыў
чуў што не вельмі там скача
нешта капае валоча
ждучы ўсё сонейка ўночы

ну а дзяўчына э што там
збаю калісь аб ёй потым
людзі ж казалі што янка
вельмі любіўся з маланкай

