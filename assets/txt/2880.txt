ты апусціла стрэлы вей 
і гэта як на снег вайны
на саван бітвы ў снах завей
бязгучна селі груганы

на веі слёзы наплылі 
і гэта быццам па вясне
як брама райскае зямлі
праз дождж вясёлка ззяе мне

па ўсёй каханай старане
з блакітных сноў спадае дождж 
і гэта здаючыся мне
ты ўсмешку дорыш мне усё ж

і адышла зіма трывог
і ўстаў з нябёс герояў строй
і зноў ёсць май і зноў ёсць бой
і зноў ёсць свет і ў свеце бог
і свет  не пустка мне з табой
і бог  не пастка мне з табой

