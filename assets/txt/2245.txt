чыста мару марыўшы
свой кароткі век
жыў ды быў таварышы
светлы чалавек

сонца над памежкамі
ён сабе хацеў
каб зялёнай вешкаю
матчын спеў шумеў

шмат з такімі душамі
млела пад гужом
прыціскалі крушнямі
бедны іх ужон

шмат з такімі думкамі
не трапляла ў кон
лёс насілі клункамі
ад сваіх акон

гора гарцам сёрбалі
ля чужых сянец
і хадзілі з торбамі
нават пад вянец

у арла ў кіпцюрынах
жыў той чалавек
ён зпад стрэшкі курнае
трэль у долю сек

шрот вазілі парамі
і з высокіх лаў
кат у сэрца мары біў
каб народ не ўстаў

і ад стрэлу кожнага
адпраўляй імшу
ніва стаўшы пожняю
падала ў імжу

а за ёю падалі
ніцма ў дол сыры
з мары стаўшы лядамі
сінія бары

толькі чалавечая
цяглая душа
на зары засвечыны
зноў і зноў ішла

на зары засвечыны
бачачы здалёк
мары неўміручае
волі вугалёк

той што не дамарыўшы
за нядоўгі век
зацяпліў таварышы
светлы чалавек

рваў ён змроку прадзіва
цэлы свет любіў
а быў нашым прадзедам
беларусам быў

мары сцяг нявытканы
ён сплаціў жыццём
знаўся з белай світкаю
зваўся кастусём

з шыбеніцы дзёрзка ён
б’е ў грымотны звон

чуеш каліноўскага
пакладзі паклон

