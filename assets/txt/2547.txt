рыжаватая чарнапёрая
а на крылах  блакіт для красы
кожным летам ад тлуму і зморы я
уцякаю ў твае лясы

ды заўсёды такі насцярожаны
крык твой сойка
птушыны гнеў
можа мне тут хадзіць няможна
не крану я ні гнёздаў ні дрэў

ты ахоўвай што ахоўваеш
хто спакою табе не дае
і яловыя і альховыя
і дубовыя  ўсе твае

што ж ты крыкам мяне сустракаеш
мы маглі б падружыцца бадай
ці то ворагаў многа маеш
ці то мне пагражае бяда

