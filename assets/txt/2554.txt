з пажоўклых пергаментаў
з прапыленых фаліянтаў
з усіх шчылін мінулых стагоддзяў
вылазяць галовы
мудрых разбойнікаў
кволых філосафаў
фанатыкаў і прарокаў
і кожны
дагматычным пальцам
тыкае ў маё набалелае сэрца
я твой настаўнік

каб я паслухаў адных 
мне патрэбна было б знішчыць
палову чалавецтва
каб я паслухаў іншых 
знішчыў бы другую палову
і на кожнай вярсце
нечуванай адлегласці
ад каменных дзідаў
да атамных шахтаў
пакінулі знакі свае
прагнасць злаба і нянавісць
для мяне непрымальна
ніводная форма прыгнечання
і я ненавіджу
чырвонае вока вайны
мне хочацца бачыць зямлю
з’яднанаю працай і дружбай
любоўю і сонцам
і песняй з інтэрнацыяналам
таму я і выбраў
сабе у настаўнікі
леніна
праўду
і родны народ
ім толькі і можна даверыць
зямлю
рэвалюцыю
і дзяцей

