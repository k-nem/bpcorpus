не губі сябе дзяўчына
не йдзі замуж за саўчына
ох не йдзі

ён кахае скрозь кабету
афіцыйна па дэкрэту
ой глядзі

і цалуе небараку
толькі ў планавым парадку
акурат

кропка ў кропку па раскладу
ну якую ж дасі раду
бюракрат

не зважае што ты жонка
не душа ў яго  суконка
фармаліст

хочаш лішнюю забаву
падавай яму заяву 
цэлы ліст

і падаўшы ўсё ж такі ты
не абойдзеш валакіты
ўсё адно

засушыць ён можа справу
і цябе й тваю заяву 
пад сукно

ён мяркуе так і гэтак
што пара ўжо з пару дзетак
каб таго

толькі гляне як начальства
на такое вось нахальства
на яго

як начальства коса гляне
дык саўчын адразу звяне 
сам не рад

задрыжыць і пал патухне
каб не ўзгрэлі што разбухне
апарат

не любі ж глядзі саўчына
ды не траць свайго дзяўчына
хараства

што ж ты зробіш бюракрату
што спагоніш за растрату
чорта з два

