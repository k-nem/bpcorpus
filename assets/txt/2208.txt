не страшна мне
ні твань ні багна
ані віхуры гул і свіст 
я за жыццё схапіўся прагна
як за галлё
дубовы ліст

па восені
мядзяны дужы
між хмурай стыні ён гарыць
трасуць яго вятры і сцюжы
а ён адно ў адказ 
звініць

калі зімой
мятлюга грае
і злосна шчэрыцца мароз
ён як далонню прыкрывае
галінку тую
дзе прарос

і толькі ў ясны дзень
вясновы
калі красуе ўсё вакол 
перад лістком зялёным новым
ён ціха падае
на дол

