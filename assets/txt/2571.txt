постаць матулі сівой у акне
голас трывожны і горкі
часта пыталася маці ў мяне
 куды падзеліся зоркі

неба начное ў электратумане
дыхае горад смогам
ні табе печ распаліць уранні
ні памаліцца богу

рукі без працы цяжка насіць
і адпачынак не ў радасць
ні добрае цеста на хлеб замясіць
ні пакапацца ў градах

ні пасядзець з суседкай на прызбе
ні падмесці зялёны дворык
адно тэлевізар спявае і трызніць
і нагнятае змору

маці руплівай няма ўжо даўно
сам пазіраю ў начное акно
і чую той голас горкі
 куды падзеліся зоркі

