апошні снегапад забіў марозы
стаў на халву падобны брудны снег
і раптам залацістая мімоза
галінкі працягнула да мяне
ва ўсіх прахожых прамакаюць ногі
бруіцца ля панеляў каламуць
а тут краплінкі сонца залатога
за змятую траячку ўсім даюць
пяшчотны залацісты пух гусіны
каму цябе падорыць добры гном
хіба што гэтай маладой дзяўчыне
што тузае машынку за акном
у тлуме уваходных і выходных
хай на хвіліну усміхнецца мне
успомніць пра вясну пра лес свабодны
і адпачынак дасць сваёй спіне
шуміць па вуліцах халодны вецер
а я прынёс праменні ў цёмны дом
і стала трошкі больш святла на свеце
і ў сэрцы дзеўчыны што за акном

