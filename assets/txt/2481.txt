я заўсёды некуды спяшыў
i амаль ні з чым дамоў вяртаўся
нават з кар’ерыстамі дружыў
з дурнямі так ветліва вітаўся
горача аб нечым гаварыў
а пасля жахаўся
гэта ж пошласць
з другам добрай кашы не зварыў
і лічыў памылкаю апошняй
доўгая жыцця майго вярста
ёсць на ёй і ўзлёты і падзенні
прарастаў
і рос
і вырастаў
ды не ўмеў насіць сваё адзенне
мне не ўцеха словы пра адноснасць
спраў падзей
паўторныя кругі
поглядаў людскіх світанняў росных
ісцін вечных самых дарагіх
цёплыя сады ў салодкім дыме
сосны так спагадліва шумяць
над магілай
і над маладымі
што ў траве абняўшыся ляжаць

