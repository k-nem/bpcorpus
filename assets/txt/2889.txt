над лютаўскім горадам такое грувасткае неба
што яно насядае на дым і гне яго да зямлі
на лютаўскіх вуліцах такія пахмурыя твары
пахмурыя як хмары як ноч у міліцыі
што не хочацца лезці ў аўтобус
а хочацца ўзяць таксі
на лютаўскіх бульварах такія нямыя дрэвы
што вароны і тыя неахвотна сядаюць на іх
не жадаючы пустую сваю сварлівасць
цяжка саджаць на сусветную дрэў тугу
ах нямыя дрэвы нямыя як мёртвыя рыбы
нямыя як паэты ў ліхалецце ў гады мярзоты
нямыя як я што бязмэтна іду пад імі
бо яна забарону паклала на словы кахання
а аб чым мне яшчэ я нямею нямею нямею
але ўсё ж безнадзейныя крокі адбіваючыся
ў завулках
безнадзейна і нема лямантуюць супраць немага неба
супраць твараў пахмурых
супраць гэтых дрэваў маўклівых
маўклівых і голых як даўні шкілет дыназаўра
кожны крок  гэта крык аб высокім і сонечным небе
што блішчыць як элады блакіт між калон парфенона
аб усмешках дзіцячых і шчырых
бліскучых як лёд агнявы
аб дубах што спяваюць зялёную звонкую песню
аб дазволеных спевах што ў неба ўзвіваюцца гімнам
каб мінуўшы сусвет ціха ўпасці каханай да ног

