у кожнага быць павінна
свая баравіна
дзе трымаюць на зялёных руках
сосны
самае зыркае сонца

убачу заўсёды
са стэпу і мора
вышыньку
роднага бору

дзе б я ні быў 
баравіна са мной
хоць аднойчы за лета
мне трэба
паляжаць пад высокай сасной
парадніць вочы з небам

блакітны верас
баравікі
пахнуць маленствам заўсёды
тут ваявалі
мае дружбакі
у партызанскія годы

вецер табе пагусці пара
у сонечных верхавінах
каму сіні стэп
каму гара
а мне мая баравіна 
маленства майго краіна

