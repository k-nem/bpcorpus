ну што ж усё ў жыцці лагічна
калі ўсё яно  з нягод
п'е з лужыны анкалагічнай
рабы анкалагічны кот

жанкі мужчыны пазіраюць
на сцежку новую вядуць
і хворымі вачмі пытаюць
куды ж то гэту пакладуць

ці з імі ў рад  пад нож няўмольны
ці ў адзіночку ў старане
гарыць там вінкель трохвугольны
на металічнай дзверыне

там лечаць золатам няшчасных
каб цень надзеі не астыў 
і аддае ім паўсячасна
нябачны радый свой актыў

о гора гора залатое
нашто ты людзям з танных хат
ім гэтак дорага ўсё тое
што мелі дома  да палат

і кожны быў сабе асэсар
і не трымцеў пад жахам слоў
якіх не выкажа прафесар
але запіша будзь здароў

а бэз пад вокнамі буяе
і што маёваму яму
што хтось чарговы праклінае
анкалагічную турму

