гадзіннік мой  не сонца што ў зеніце
гадзіннік мой  не сэрца што ў грудзях
сваім дакладным часам на арбіце
сама зямля мой вымярае шлях

начы і дні адбіўшы чаргаванне
на месцы не стаяць мацерыкі 
па іх жывым і сонечным экране
бягуць дарог і рэчак ручнікі

дыван вясны перацвітае ў лета
завея лісцяў  у сняжынак пух
я не хачу каб некалі ўсё гэта
хаця б на момант свой спыніла рух

хай сэрца стане сонца ў хмарах згіне
а ты зямля няспынным крокам кроч
не дай на той мне ўпасці палавіне
дзе дня не будзе будзе толькі ноч

