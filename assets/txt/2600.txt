пара падумаць пра раўнапраўе дрэў
даволі падглядваць
як горнецца тонкая рабіна
да самаўпэўненага дуба
не кляніцеся ў каханні
да белай бярозы
вы даўно ёй здрадзілі
нож у белыя грудзі ўсадзілі
каб толькі напіцца
яе свежай вясновай крыві
і гэтага вам было мала
вы перарэзалі ёй сухажылле
кінулі ў прагную печ
каб яе апошнім гарачым дыханнем
пагрэць свой стары раматус
і так я пра раўнапраўе дрэў
слава табе вольха
ты самая мужная і адданая
захавальніца нашых рэчак
і заступніца сарамлівых дзяўчат
асіна мая асінка
я больш не дазволю нікому
удавіцца на тваім суку 
няхай разбіваецца
на раўнадушнай машыне
а тваё ласкавае лісце
з ціхім журчаннем
будзе пералівацца
у горлы птушак
хвала і вам
цярплівыя таполі
хай рукі адсохнуць у тых
хто бязлітасна вас высякае
ім боязна пуху твайго лебядзінага
ім боязна паху твайго салаўінага
яны баяцца тваёй красы
ім падабаюцца толькі слупы
на пустых бальшаках
ды часам кактусы

