светлых дзён баючыся 
мутнымі ручаямі
на пачарнелай крызе
зіма ўцякае начамі

ёй на шляхах світальных
не ваяваць з туманамі 
ад іх абдымкаў знішчальных
зіма ўцякае начамі

цёмных завей заслонай
ёй не звісаць над палямі 
ад першай руні зялёнай
зіма ўцякае начамі

ужо ёй здрадзілі хмары
і праліліся дажджамі 
ад перуновай кары
зіма ўцякае начамі

кожнай вясною гэтак 
з сэрца  цяжкімі снамі
нечай крывёй  з планеты 
зіма ўцякае начамі

