на ўскраіне ціхай дзяўчынка жыла
і было ёй шаснаццаць год
як заўсёды тачылася з вішняў смала
як заўжды палымнеў усход
і ў дзяўчыны хлопец харошы быў
стаяла вясна на двары
над каханымі лёталі галубы
і скінулі два пяры
і хлопец дзяўчыне аддаў адно
і яго абняла яна
і вечар быў і спусцілася ноч
а ўранцы прыйшла вайна
бомба разбіла іх цёплы дом
абое на фронт пайшлі
хлопцы танкі сустрэлі ружэйным агнём
і забітымі ў полі ляглі
смерць у ясных вачах закруціла свет
прабіла кішэнь свінцом
прабіла шэры пацёрты білет
і перыйка з шызым пушком
засталася дзяўчатам кроў на бінтах
разбіты бомбай шпіталь
сцяжок у руках сняжок на вачах
па забітых дарэмны жаль
і дзяўчыну таксама не мінуў свінец
гарэлі пясок і трава
над грудзьмі белай зоркай застаўся рубец
дзе асколак пацалаваў
жорсткі вецер вайны падхапіў пяро
і панёс над абшарам снягоў
пэўна недзе ў капцёрцы змываючы кроў
пусцілі на вецер яго
разам з перыйкам гэтым што без надзей
ляцела ў бясконцы шлях
як бязважкі пух існаванні людзей
круціліся ў дымных смярчах
на месцы акопаў сталі сады
на месцы магіл  рунь
але разам з пяром адляцелі кудысь
каханне і светлая юнь
засталіся фарбы фрэсак старых
храмы над люстрай вод
і жанчына кнігі пісала пра іх
каб любіў іх родны народ
і аднойчы ў руінах стаялі яны
разам з сябрам майскай парой
і да іхніх ног з высокай сцяны
галубінае ўпала пяро
пад мядовым ветрам звінела трава
і жанчына ў дзіўнай журбе
зразумела што простае гэта вам
азначае памру за цябе
асушу пацалункамі вочы твае
дзіўнай песняй людзей здзіўлю
                          
малады ён паходзіў на друга яе
што без помніка лёг у зямлю
глянула ў вочы яго і ёй
патрызніўся рык гармат
і той хто забраны навекі вайной
ніколі не прыйдзе назад
маладосць твая чыстая як сляза
гарачэй чым раны ў баю
любы мой ну чым мне табе адказаць
на пяшчотную сілу тваю
на настойлівасць мяккую сціплых рук
што туманіць мне галаву
сціснуць перыйка ў пальцах пазбыцца мук
або ўпусціць на траву
мне цяжка кінуць жорсткі адказ
забіць  і пакутваць пасля
я хачу апошні апошні раз
адчуць як квітнее зямля
і балюча жыццё тваё завязаць
бо між намі годы і кроў
што сказаць табе
што сказаць
што сказаць
                      
рука трымае пяро

