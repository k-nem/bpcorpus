мне не трэба багатых другоў
даўно знаю пахлебствы я іх
іх малітвы да ўсякіх багоў
і з пагардай пагляд на другіх

не хачу з імі быць за сталом
на сваё паніжэнне глядзець
як мінаючы чаркай з віном
ад парогу накажуць сядзець

не хачу я дзявочай красы
і пяшчот іхніх белых грудзей
рэжа сэрца мне горай касы
зменнасць хітрасць агністых вачэй

не магу я цярпець паглядаць
як іх сталасць знікае што мгла
тут душу табе рада аддаць
тут другога шчырэй абняла

не хачу я гуляць дзе народ
толькі гора цярпіць на вяку
дзе сіротка стаіць ля варот
есці просіць падняўшы руку

не хачу весяліцца гуляць
дзе бяда слёзы скаргі ўвакруг
дзе другія ў няволі сядзяць
дзе замёрлі і сіла і дух

эй сказаць жа чаго я хачу
за што нават бы сэрца аддаў
з чаго твар я слязамі мачу
ці ж хто з вас калі гэта згадаў

дык жа знайце чаго б я хацеў
аб чым думачкі толькі мае
каб мой люд маю песню запеў
і пазнаў аб чым песня пяе

