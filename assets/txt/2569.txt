а восень звоніць у звон свой медны
і вецер трубіць у доўгі рог
ці ты выдатны ці непрыкметны 
падбі рахункі ў канцы дарог

я пранізаны наскрозь вятрамі
і непагодзе асенняй рад
іду паціху шляхам вяртання
дарогай болю удач і страт

ні пахвальбою мяне не спояць
ні раўнадушша ўжо не саб’е
каму патрэбна сумная споведзь
жыцця другога ўжо не саўеш

цяпер і дзень мой такі кароткі
бяссоннай ночы няма канца
ці памаліцца як нашы продкі
ва імя сына духа айца
што пакаянне і што маленне
натоўп не верыць у шчырасць слёз
а на планеце ўсё менш сумлення
а болей страху хлусні пагроз

а на планеце ўсім па ракеце
з пякельнай смерцю вось і жыві
мы ўжо старыя а дзеці дзеці
няўжо ім попел рэкі крыві

расплавіць атам золата зліткі
і паляцім мы да чорных дзір
што падрахункі і што набыткі
адзіны выбар вайна ці мір

за акіянам загінуў розум
альбо вар’яты яго змялі
малюся праўдзе малюся росам
малюся сонцу роднай зямлі

і толькі вера ў сваю радзіму
сцвярджае будзе жыць род людзей
гляджу з надзеяй на свет наш дзіўны
на сонца травы і на дзяцей

