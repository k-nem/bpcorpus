ад сцюжы сэрца халадзела
і прамярзала навылёт
шурпацела як тарка цела
не раставаў на вейках лёд

не сунімалася завея
збівала і валіла з ног
здавалася  душа сівее
а праведных карае бог

за паслушэнства і бязволле
за непавагу да сябе
за абыякавасць да болю
да гругана што лоб дзяўбе

а сцюжы сцюжы лютавалі
сляпілі вочы ледзяшы
і часам рэбры прыставалі
да пасівелае душы

я так настыг у маладосці
і навучыўся так цярпець
што толькі спадзяюся косці
у крэматорыі сагрэць

