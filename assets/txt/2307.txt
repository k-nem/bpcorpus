ёсць у паэта свой аблог цалінны
некрануты прастор для баразён
дзе ён працуе з першае хвіліны
і да апошніх вечаровых дзён

ёсць думак прагавітае насенне
у жменю назбіранае з дарог
што спелага чакае ўвасаблення
заліўшы хваляй жытняю аблог

ёсць сэрца маладое без якога 
без палкага жывога пачуцця 
няма ў яго нічога ні аблога
ні плённых дум ні самаго жыцця

і ёсць адказнасць перад строгім вершам
перад яго пачаткам і канцом 
каб баразну радком пачаўшы першым
у сноп звязаць шаснаццатым радком

