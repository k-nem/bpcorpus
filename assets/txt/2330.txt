падлетак я  ад пят і да валос
таварышка мая  лясная сцежка
аднойчы з ёй нас разлучыла ўсмешка
сяброўкі новай што паслаў мне лёс

я не чакаў раптоўнага з'яўлення
трывог жаданых прадчуваных мук 
упаў да ног дзяўчынкі кошык з рук
рассыпаўшы суніцы ад здзіўлення

разгублены я шкадаваў не іх
не сцежку што вілася за сасною 
шкада што адыходзіў разам з ёю
час бесклапотных пошукаў лясных

з парой турбот наладзіўшы спатканне
сцяжынка знікла ў ельніку густым
з усмешкаю над кошыкам пустым
схілілася жывое прадчуванне

