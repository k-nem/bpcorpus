а калісьці і я прачынаўся ў бацькавай хаце
чэрвень раніца росы і цішыня
на гародзе спявае паціху маці
пра маладога жаўнера пра гнядога каня

а пад вокнамі мята п'е сонца гарачае
і глядзяць мне у вочы красой нерастрачанай
сінія касачы

маладосць з краю ў край мяне весела кідала
колькі кветак дзівосных пабачыў і змяў
ля адных вырашаў што бадзяцца абрыдла
каля іншых шаптаў я чыёсьці імя

любаваўся глядзеў на краіны я розныя
а пісьмо ад сястры напявала пра росныя
сінія касачы

не паспелі у шчасці як след пакупацца мы 
бомбы свіснулі пырснула першая кроў
хата вочы закрыла дашчанымі пальцамі
каб не бачыць гора гаспадароў

прашаптала матуля на ростані лёс такі
і прыніклі журботна да градак пялёсткамі
сінія касачы

пяць франтоў мяне пылам гарачым абсыпалі
за вайну перамерана тысячы вёрст
з успамінамі крочыў над ветрамі сіплымі
і з надзеяй на студзеньскім холадзе мёрз

і заўсёды здалёк праз прасторы вялікія
усміхаліся мне і дамоў мяне клікалі
сінія касачы

нехта бруднымі ботамі пэўна іх вытаптаў
выбіў градкі спаліў невысокі паркан
і не мае аздобы зямля працавітая
і сумуе па кветках маўклівы туман

прыйдзе час  зноў збудуем мы хаты утульныя
а цяпер  біць дык біць і за слёзы матуліны
і за сінія касачы

