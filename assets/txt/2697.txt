зноў над ракою чаплі сівыя
ў плаўны палёт як калісь паплылі
шчасце маё і раны былыя
гускай і лотаццю параслі
рэкі вярнуліся да вытокаў
тая што сонцам была ў жыцці
недзе далёка далёка далёка
так далёка што лень ісці
ды і нашто у задушнай кватэры
кволыя думкі ў сшытак пісаць
ў бога хлусні і нажывы верыць
трохсотгадовыя транты збіраць
нават на самую лепшую ў свеце
нават на цёплыя вусны яе
я не змяняю вільготны вецер
што ў сітнягах над дняпром пяе
сумны свой век няхай дажывае
з іншым з другім пакінуўшы мне
рукі сяброў жураўліныя зграі
стрэльбу і рэк асенніх свінец

