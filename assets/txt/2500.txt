чыгунка беларуская
трывожныя гудкі
твае тугія шпалы 
пявучыя радкі
у кожнага ці станцыя
ці хоць паўстанак ёсць
дзе пачалася скончылася
наша маладосць
мы не былі абражаны
вакзальнай духатой
і цеснатой вагоннаю
абы не пехатой
на станцыях ты шчодра нас
паіла кіпятком
і частавала вішнямі
а зрэдку і мядком
даруй цябе ірвалі мы
і трушчылі на друз
калі да нас вазіла ты
чужы смяротны груз
не па сваёй ахвоце
не па сваёй віне
і ўсе пераканаліся
што гнеў жалеза гне
а потым быў твой лепшы дзень
высокі зорны час
калі скрозь кветкі слёзы плач
з вайны ты везла нас
легендаю зрабіліся
дні рэйкавай вайны
на стыках зноў ты цокаеш
абцасікам стальным
цяпер ты ўся інакшая
інакшы груз вязеш
ды часам чарку выпіўшы
зямлянку зноў пяеш
і ўсё адразу робіцца
сардэчней і прасцей
і для народа сцелеш ты
вандроўную пасцель

