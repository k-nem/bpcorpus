ўвесь да дна трэба выпіць свой келіх жыцця
ці з вадой жыватворчай ці з ядам
з роўнай меркай чакаць вечнаты й небыцця
заадно абымацца з анёлам і гадам

не мяркуйся свой быт давясці да канца
не скрывіўшы ні каплі душою
не сягоння то заўтра ўпрагуць малайца
запішчыш і здружышся з таўпою

днём з агнём не задумай ты праўду знайсці
паспытаць што за смак гэтай праўды
бо што зробіш як знойдзеш ты з ёю ў жыцці
сам спужаешся гэтакай знайды

хтось там скажа што церні на шляху ляглі
што сіротам дзьме вецер у вочы
ну дык будзь цернем сам будзь сын верны зямлі
віхрам будзь і бушуй сярод ночы

кажуць кветку стаптала быдляча нага
няхай топча і ты рабі тое
сам антыхрыст не пойме што нельга што льга
ты не стопчаш  цябе стопчуць ўдвое

мо захочацца сэрца кахання пяшчот
плюй бо йнакш аплююць і самога
ліжы золату рукі і карк гні як скот
купіш ўсё сястру брата і бога

з сонцам з зорамі ўздумаеш збратацца жыць
вольнай птушкай лунаці па свеце
смейся лепш вось старайся ты з катам здружыць
калі горшых не хочаш пут меці

бачыш косці па полі збірае груган
і твае так калісь збіраць будзе
дык жыві ж з сабой сам ці цвярозы ці п’ян
і з людзьмі так жыві як і людзі

ўвесь да дна выпівай чорны келіх жыцця
ці з вадой жыватворчай ці з ядам
з роўнай меркай чакай вечнаты й небыцця
заадно абымайся з анёлам і гадам

