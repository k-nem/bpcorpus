хадзіў я па лесе і сведчу
ад звонкіх аглух галасоў
на соснах зялёныя свечкі
зарніцай запалены зноў

ды што старасвецкія свечкі
інакшы агонь той лясны
бушуе зялёная вечнасць
бясконцасць жыцця і вясны

не любіць жыццё аднастайнасці
а прагне штодня навізны
і цёплыя фарбы вясны 
на змену сцюдзёнай крыштальнасці

вясна пачынаецца з мод
шаўковым павеяла шэлестам
і самы занудлівы жмот
на плацце адно раскашэліцца

а кветкі ідуць нарасхват
усюды вяселлі заручыны
і дзецьмі засыпаны сад 
усе каруселі раскручаны

і новы заселены дом 
вясёлая добрая тэма
і ластаўкі селі радком
на тэлевізійных антэнах

