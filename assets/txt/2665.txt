блякласіняе неба і чырвань галін
уздыхае ветрык спадае ліст
асцярожнае сонца з голых асін
выпаўзае на ціхі сінічы свіст
ледзь хістаюцца ў небе галіны бяроз
лёг спакой на іржышчы гумённы дым
ярам рушыць павольна з дрывамі воз
і сарока няспынна стракоча над ім
у разведку за возам ляціць яна
трэба край адшукаць дзе пякуць бліны
дзе кайстра дзе ў ёўні жыве цеплыня
дзе заснула сытасць да новай вясны

