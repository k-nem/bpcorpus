і сыплецца снег і знікае
начных галасоў перакат
страхуйце жыццё  заклікае
зялёны электраплакат

начныя хлуслівыя зоры
вялікі ўстрывожаны свет
старык а ты знаеш кантору
жыццё дзе страхуе паэт

картавы ласкавы твой голас
слабенькі удар па плячы
а дзе ж ты нікога наўкола
сумленне хоць ты не маўчы

паэты жыццё не страхуюць
паэты адкрыта жывуць
часамі без грошай кукуюць
гарэлку пякучую п’юць

і ўсе назаляюць занадта
ах міша такі ды сякі 
зайздроснікі і мецэнаты
п’янчужкі і літбасякі

прыяцелі хмура бядуюць
чыноўнікі шэпчуць распад
паэт нават ім не шкадуе
свой досціп аддаць для цытат

зайздроснікі моршчацца міла
ды лічаць крупінкі удач
а сэрца паэта ўмясціла
ўвесь боль чалавечы і плач

жартуе паэт і смяецца
але над людзьмі ён не кпіць
бо радасць нялёгка даецца
бо жартам няцяжка і збіць

а ён недагледжаны кволы
быў добры і стойкі салдат
заўсёды быў з моладдзю молад
старэйшы таварыш і брат

паэты працуюць гаруюць
ваююць і песні пяюць
паэты жыццё не страхуюць
таму у вяках і жывуць

