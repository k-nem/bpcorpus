ёсць паданне вякоў што разбурыць калісь
вавілонскую вежу адам
і няўмольна сальюцца мовы зямлі
у адну няродную нам
і мая безвыходна пойдзе у змрок
у атрутны як вечнасць цень
трапяткая і сіняя як васілёк
гарачая як прамень
я ні шчасця ні будучых дзён не жадзён
хай пятля хай памерці ў журбе
хай не будзе ні шчасця ні будучых дзён
калі ў іх не будзе цябе
сірата па з’едлівай волі багоў
гінучы мой карабель
хай не будзе світання ў народа майго
калі досвіткам здрадзіць цябе
ад палеткаў райскіх лёгкай ступой
збочу я да пякельных катлоў
калі першы жа ангел на мове маёй
мне не скажа братка здароў
і няхай да мяне не прыйдзе вясна
песня шчасце каханне спакой
ўсё адно не змяняю твой чорны праснак
на атруту пшаніцы чужой
ты мой ясны хлеб і каханы май
песня продкаў нашчадкаў палі
без цябе не з табой  не патрэбен мне рай
на душы ў небясі на зямлі

