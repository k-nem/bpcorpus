ўстаў чатырдаг і ўзнёс агонь і дым
і цвердзь зямлі прагнулася пад ім
і ў чашу рынуў і каціўся год
з усіх марэй патоп шалёных вод
і стала мора
люстра для яго
і толькі потым для усіх багоў
якія разам з царствамі прайшлі
за час яго маўчання на зямлі
прастол багоў прастол хрыста алы 
іх не было а ўжо снягі з яйлы
раўлі вясной
а замаўчаць яны
ў той самы дзень як змоўкне шар зямны
ты сніш той дзень ты сам той дзень уцёс
ты зараз цень яго ты вечнасць лёс
і ў сне чакаюць мірна духі гор
снягі ім  коўдра туманы  шацёр
як сэрца падае
нібы лязо
мне рэжа зрок агонь халодных зор
мой кожны крок  блюзнерства
кожны ўздых 
замах на грозны сон ільдоў тваіх
пан вечнасці ты пашкадуй малю
імгненне цёплае маю зямлю
слязу любові на тваёй шчацэ
крывінку лепшую ў тваёй руцэ
святую іскру ў вечнасці ільдах
глядзі цябе пільнуе прорваў жах
і ўверсе зорак лёд як кроплі слёз
закатаваных вечнасцю нябёс
смерць пад нагой і смерць над галавой
ў мігценні зор ільдоў парчы сівой 
нішто чакае і глядзіць на нас
стой веліч і спыніся грозны час

