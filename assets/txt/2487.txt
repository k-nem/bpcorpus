яму пад шэсцьдзесят і часта ён цяпер
сутуліцца нібы пад мехам зерня
ні дробязным не стаў ён ні мізэрным
хоць шмат абраз і крыўдаў ён сцярпеў

хвалёнай ціхай мудрасці няма
і не павінна быць калі ты жыў як трэба
больш на зямлю глядзеў а не на неба
і ўсё да сэрца горача прымаў

пра старасць не павінна вершаў быць
яе прытулак у суровай прозе
а старасць ўсё бліжэй
яна ўжо на парозе
дык што ж утаймавацца ці завыць

а замыслаў яшчэ на тры жыцці
і сонца добрае яшчэ ласкава свеціць
ды дзьмухае эпохі жорсткі вецер
і трэба не спыняцца а ісці
спакойна дажываць  яму не райце
ён працаваў да стомы кожны дзень
з астатніх сіл наперад ён ідзе
ён каля выхада
цішэй не напірайце

