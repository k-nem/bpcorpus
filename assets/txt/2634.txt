стань ля прыпяці
любуйся
прыхаваўшыся ў лазе
чорны бусел
чорны бусел
на адной стаіць назе

я люблю буслоў і белых
дык скажы чаму чаго
вінавата і нясмела
пазіраю на яго

ну вядома гэта рэдкасць
ну вядома гэта госць
успаміны колюць едка
іх звяла людская злосць

пра сініц пісаў і чаек
і пра салаўіны свіст
гэты бусел незвычайны
як ад продкаў нашых ліст

што са мною нарабілі
вы таемныя паслы
з песні 
чорныя рабіны
з казкі 
чорныя буслы

