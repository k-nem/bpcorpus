добра ведаюць усе амаль з маленства
што паэтаў нараджаюць пад смаленскам

ля падножжа арарата і ў сібіры
і на землях руставелі і сабіра

над дняпром дзе нешта п’юць з пякучым перцам
і на балтыцы дзе людзі з мужным сэрцам

часам іх знаходзяць у разані
а яшчэ жывуць паэты ў дагестане

ёсць яшчэ адзін куточак запаветны
дзе растуць нібы грыбы здаўна паэты

там зязюлямі завуцца ўсе кукушкі
гэтым краем з кішынёва ехаў пушкін

там прыгонных шмат паэтаў замарылі
там міцкевіч закахаўся ў марылю

і тарас у пецярбург ішоў праз слёзы
на яго шляху журыліся бярозы

з той пары там песняроў  нібыта маку
аж статыстыка дае ў падліках маху

край чаромхі і чабору край прасторны
дзе і крытыкі вядуць сябе прыстойна

там маланкі аб дубы ламаюць коп’і
выдаўцы там не бяруць у рот ні кроплі

смела дзятлы пішуць вершы на бяросце
не вылазяць зза стала па тыдню госці

бо у возеры вугры
а стронга ў рэчцы
там машыны з канюшынай не у спрэчцы

і з барамі ўсе заводы добра дружаць
і салдат на службе служыць а не тужыць

бо красуня перад ім не задаецца
там зубрыная гарэлка прадаецца

а частуюць там гасцей баравікамі
самагонку п’юць паціху толькі самі

там чарнічныя ўсе ночы
сунічныя ранкі
там народ найболей любіць вершы янкі

там дзяўчаты носяць белыя панчошкі
сто разоў цалуюць там і яшчэ трошкі

дзе ж той край залатакосы край зялёны 
рык ласіны
звон пчаліны
мора лёну

там дзе свіцязь там дзе прыпяць і ясельда
дзе танцуюць пад цымбалы на вяселлях

дзе жанчына сінявокая і ласкавая
звонка чаравічкамі паляскавала

