асеннімі дажджамі заліло
апошнія чаканні і спатканні
пажоўклых клёнаў ціхае святло
скупога сонца роснае дыханне

і пачала зямля крыху цвярдзець
то сцюжа  пераможца ў паядынку
раскідвае зары світальнай медзь
у лужынах барвовыя ільдзінкі

а потым навалілася на дол
вялікая і белая бясконцасць
і заблудзіўся кожны мінскі дом
у пошуках растрачанага сонца

а твар зямлі заснежанай не мёртвы
ён зменлівы як пошум баравы
там у барах аж да вясны ў сумётах
схавалі свае трубы журавы

яны іх знойдуць і яшчэ зайграюць
склікаючы дзяцей ліству блакіт
і па ўсім краі аж да небакраю
маланкамі набухнуць аблакі

