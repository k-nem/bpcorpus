села пад пушчаю восень
вочы ўтаропіўшы ўдаль
жаль ёй павяўшых дакосін
спетых дажынак ёй жаль

пацеры шчыра шапоча
нудную шэпча мальбу
творыць паціху уночы
свету сваю варажбу

склікала вецер і хмары
кожнаму дзела дала
вецер завыў на папары
з хмары павісла імгла

вецер убраўшыся ў сілы
лесам як вехцем трасе
крыж вырывае з магілы
круціць салому ў страсе

хмара упіўшыся морам
хвошча і хвошча дажджом
плача нязмераным горам
жаліць душу як нажом

вецер і хмара дахаты
просяцца лезуць смалой
вецер дзьме ў комін заўзята
хмара лье ў вокны залой

ў шчылінах свіст не сціхае
муціць варожыць кляне
як бы жывы хто ўздыхае
ў слёзнай паўяве паўсне

мокрыя каплі па шыбах
плюскаюць хлюпчуць бубняць
быццам людцоў у сялібах
мецяць патопай даняць

 скуль вы што трэба вам госці
зваў вас які гаспадар 
з хаты пытаецца хтосьці
буйнага ветру і хмар

 восень сюды вам за кару
выгнала нас на папас 
гэтакі вецер і хмара
кідаюць хаце адказ

і ўзноў завыў вецер жудка
дождж пачаў сцёбаць сільней
а там пад пушчай ціхутка
моліцца восень далей

знізвае пацеры восень
вочы ўтаропіўшы ўдаль
жаль ёй павяўшых дакосін
спетых дажынак ёй жаль

