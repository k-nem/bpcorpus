ложак  краіна мая
калыска труна і дом
як далёкі сцюдзёны маяк
сонца мёртвае за акном
і няма да яго выйсця
промні  нажы прасціны  глыжы
мне  чатыры і роўна палову жыцця 
на грані жыццё дрыжыць
я памёр бы
знаёмы з апошняй тугой
раней чым з песняй бароў
замест слёз з вачэй і замест усяго
па кроплі точыцца кроў
не заслоніць мяне ад тых што прыйшлі
маіх салдацікаў раць
на хвалістых прасцінах мае караблі
у кільватэр бяссіла стаяць
з гор каленяў маіх упадуць яны
за ложак за край зямлі
іншыя чорныя караблі
чорныя ветразі ўгору ўзнялі
па мяне прыйшлі прыплылі
не будзе з джунгляў гарачы ганг
несці ў мора хваль шумаўё
не будзе кідацца акіян
на фарштэвень шхуны маёй
ніколі азёраў смелая сінь
не папросіцца мне ў радкі
ніколі не будзе мне белай русі
невядомай адзінай белай русі
бароў і дняпраракі
ложак  мая краіна
разам са мною памрэ
ніколі ніколі не будзе дэльфінаў
у сініх абшарах марэй
нібы з нежылога дому
што стыне сярод магіл
нейкія незнаёмыя
ідуць паўз мяне ў снягі
ідуць з пакінутай сонцам зямлі
ад ільдоў  на другія палі
ідуць на белыя караблі
што барвяныя ветразі ў небе ўзнялі
па іх прыйшлі прыплылі
з грэнландыі стынучай сярод снягоў
паплывуць да ф’ёрдаў сваіх
да новых творцаў да новых багоў
што некалі вылепяць іх
кастусь ідзе і нясе на плячы
пяшчоту сваю і боль
ракута бязгучна звоніць у шчыт
бязгучна смяецца цыганскі кароль
нямыя ідуць яны ў нейкі край
у чырвоны марозны дым
і схіляюць галовы ў апошнім бывай
і знікаюць адзін за адным
дубее дранцвее без гукаў дом
ў хаце прысмерак сіні туман
і сцюдзёны бярвяны пажар за акном
а за ім  нічога няма

